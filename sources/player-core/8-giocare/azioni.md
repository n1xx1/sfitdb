---
source: Player Core (Eng), pag. 406
original-name: Actions
original-srd: https://2e.aonsrd.com/rules/383-actions
navigation-order: 7
---

# Azioni

Il mezzo principale con cui influenzi il mondo attorno a te sono le azioni, le
quali producono effetti. In modalità incontro le azioni sono misurate e normate
con precisione, ma anche quando il gioco ha una forma più libera restano
comunque il modo in cui il tuo personaggio interagisce con il mondo di gioco.

---

In un incontro avrai bisogno di tenere traccia delle tue azioni con attenzione.
All’inizio di ogni tuo turno in incontro recuperi 3 azioni e una reazione da
spendere in quel round (il recupero delle azioni è descritto in dettaglio
[qua](/regole/player-core/8-giocare/modalita-incontro#passo-1-inizia-il-tuo-turno)).
Puoi spendere le tue azioni in molti modi diversi.

Ci sono quattro tipi di azioni: azioni singole, attività, reazioni e azioni
gratuite.

Le **azioni singole** possono essere completate in un periodo molto breve. Sono
autonome e i loro effetti vengono generati nel corso di quella singola azione.

Le **attività** richiedono in genere più tempo e l’utilizzo di svariate azioni
da svolgere in successione. [Avanzare](/azioni/avanzare) è un’azione singola, ma
[Doppio Colpo](/talenti/doppio-colpo) è un’attività per generare il cui effetto
usi le azioni [Mirare](/azioni/mirare) e [Colpire](/azioni/colpire).

Le **reazioni** hanno inneschi, che devono essere soddisfatti affinché tu possa
usarle. Puoi usare una reazione in qualsiasi momento in cui l’innesco sia
soddisfatto, che sia o meno il tuo turno. Al di fuori degli incontri, l’uso
delle reazioni è più flessibile e dipende dal GM. Le reazioni sono di solito
innescate da altre creature o eventi al di fuori del tuo controllo.

Le **azioni gratuite** non ti costano nessuna delle tue azioni per turno, e non
consumano la tua reazione. Le azioni gratuite senza innesco seguono le stesse
regole delle azioni singole (eccetto il costo in azioni); quelle con un innesco
seguono le regole delle reazioni (eccetto il costo in reazioni). Possono essere
usata in qualsiasi momento in cui il loro innesco sia soddisfatto.

> ### Legenda delle Icone delle Azioni
>
> Nei blocchi statistiche, le azioni compaiono abbreviate nelle icone seguenti.
> Da giocatore, di solito vedrai l’icona nel titolo dell’azione (ad esempio in
> un’azione base, un’azione di abilità, un talento o un incantesimo). Nel blocco
> statistiche di una creatura, o in un talento che ti concede una nuova azione
> in aggiunta ai suoi altri benefici, l’icona comparirà invece nel corpo del
> testo. Per degli esempi, vedi la
> [formattazione delle regole](/regole/player-core/1-introduzione/formato-delle-regole).
>
> <span class="text-xl">:a: Azione Singola</span>
>
> <span class="text-xl">:aa: Attività da Due Azioni</span>
>
> <span class="text-xl">:aaa: Attività da Tre Azioni</span>
>
> <span class="text-xl">:r: Reazione</span>
>
> <span class="text-xl">:f: Azione Gratuita</span>

> ## REGOLE APPROFONDITE PER LE AZIONI
>
> Queste regole chiarificano alcuni aspetti particolari legati all’uso delle
> azioni.
>
> ### Azioni Simultanee
>
> Puoi usare solo una singola azione, attività o azione gratuita senza innesco
> alla volta. Devi completarne una prima di iniziare la seguente. Ad esempio,
> l’attività [Doppio Colpo](/talenti/doppio-colpo) indica che devi
> [Mirare](/azioni/mirare) e effettuare due [Colpi](/azioni/colpire) a distanza,
> quindi non puoi usare un’azione [Interagire](/azioni/interagire) per aprire
> una porta tra i due colpi.
>
> Le azioni gratuite con innesco e le reazioni funzionano in modo diverso. Puoi
> usarle ogni volta che si verifica l’innesco, anche se ciò avviene nel mezzo di
> un’altra azione.
>
> ### Azioni Subordinate
>
> Un’azione può consentirti di usare un’azione più semplice (in genere una delle
> [Azioni Base](#azioni-base)) in una diversa circostanza o con un diverso
> effetto. Quest’azione subordinata mantiene i suoi normali tratti ed effetti,
> ma è modificata nel modo indicato dall’azione più grande. Ad esempio,
> un’attività che ti indica di [Avanzare](/azioni/avanzare) fino a metà della
> tua [Velocità](/regole/player-core/8-giocare/movimento#velocita) altera la
> normale distanza di cui ti puoi muovere con Avanzare. Avanzare ha comunque il
> tratto [movimento](/tratti/movimento), innesca reazioni basate sul movimento e
> così via. L’azione subordinata non ottiene nessuno dei tratti dell’azione più
> grande se non specificato. L’azione che ti consente di usare un’azione
> subordinata non ti richiede di spendere più azioni o reazioni per farlo; il
> costo è già calcolato.
>
> Usare un’attività non è la stessa cosa che usare qualsiasi delle sue azioni
> subordinate. Ad esempio, la condizione [accelerato](/condizioni/accelerato)
> derivata dall’incantesimo [velocità](/incantesimi/velocita) ti consente di
> spendere un’azione aggiuntiva ogni turno per Avanzare o Colpire, ma non puoi
> usarla per un’attività che include Avanzare o Colpire. Come ulteriore esempio,
> se usi un’azione che specifica “se la prossima azione che usi è Colpire”,
> un’attività che include Colpire non conta, perché la prossima cosa che fai è
> iniziare un’attività, non usare l’azione base Colpire.

## Attività

Un’attività coinvolge di solito l’uso di varie azioni per creare un effetto più
grande di quello che può essere prodotto con un’azione singola, o combina più
azioni singole per produrre un effetto diverso dalla mera somma di queste. In
alcuni casi, di solito nel lancio di incantesimi, un’attività può richiedere
solo 1 azione, 1 reazione o persino 1 azione gratuita.

L’esecuzione di un’attività può implicare l’uso di azioni specifiche. Non devi
spendere azioni addizionali per compiere queste ultime: sono già calcolate nelle
azioni richieste dall’attività (vedi [Azioni Subordinate](#azioni-subordinate)).

Per conseguire gli effetti di un’attività, devi spendere assieme tutte le azioni
di cui è composta. In un incontro, ciò significa che devi completarla durante il
tuo turno. Se un’attività viene [interrotta](#interrompere-le-azioni) in un
incontro, perdi tutte le azioni che vi hai dedicato.

### Attività in Esplorazione e in Pausa

Al di fuori degli incontri le attività possono richiedere minuti, ore o persino
giorni. Queste attività hanno in genere il tratto
[esplorazione](/tratti/esplorazione) o [pausa](/tratti/pausa) per indicare che
sono pensate per essere usate in queste modalità. Spesso, mentre compi queste
attività, puoi fare anche altre cose che non siano attività significative in sé
stesse. Ad esempio, se stai [Riparando](/azioni/riparare) un oggetto, puoi
alzarti per sgranchirti le gambe o fare una breve chiacchierata, ma non puoi
[Decifrare Scritti](/azioni/decifrare-scritti) allo stesso tempo.

Se un’attività che avviene al di fuori di un incontro viene interrotta, come
descritto di seguito in [Interrompere le Azioni](#interrompere-le-azioni) perdi
in genere il tempo che vi hai impiegato, ma non ne perdi altro.

## Azioni con Inneschi

Puoi usare azioni gratuite con innesco e reazioni solo in risposta a determinati
eventi. Ognuna di queste reazioni e azioni gratuite indica l’innesco che deve
verificarsi affinché tu possa compierla. Quando l’innesco viene soddisfatto (e
_solo_ quando viene soddisfatto) puoi usare la reazione o l’azione gratuita, ma
non sei obbligato se non lo desideri.

Ci sono solo poche reazioni e azioni gratuite utilizzabili da tutti i
personaggi. È più probabile ottenere azioni con inneschi grazie alla tua classe,
talenti e oggetti magici.

### Limitazioni degli Inneschi

Gli inneschi indicati nei blocchi statistiche delle reazioni e di alcune azioni
gratuite hanno dei limiti di utilizzo. Puoi usare solo un’azione in risposta a
un dato innesco. Ad esempio, se hai una reazione e un’azione gratuita che hanno
entrambe l’innesco “inizia il tuo turno”, puoi usare una o l’altra all’inizio
del tuo turno, ma non entrambe. Se due inneschi sono simili, ma non identici, il
GM determina se puoi usare un’azione per ciascuno o se sono in effetti la stessa
cosa. Di solito questa decisione si basa su ciò che accade nella narrativa.

Questa limitazione di una sola azione per innesco è da intendersi per ogni
singola creatura; creature diverse possono effettuare una reazione o un’azione
gratuita in risposta allo stesso innesco. Se più azioni si svolgerebbero
contemporaneamente e non è chiaro in quale ordine si verifichino, è il GM a
determinarne l’ordine basandosi sulla narrativa.

## Altre Azioni

A volte avrai bisogno di fare qualcosa che non è coperto dalle azioni definite
nel gioco. Quando ciò accade, le regole ti indicano quante azioni devi spendere
e gli eventuali tratti che le tue azioni potrebbero avere. Ad esempio, un
incantesimo che ti consente di scambiare i bersagli può indicare che puoi farlo
“spendendo un’azione singola con il tratto
[concentrazione](/tratti/concentrazione)”. Il GM può usare quest’approccio anche
quando un personaggio prova a fare qualcosa che non è coperto dalle regole.

## Ottenere e Perdere Azioni

Gli effetti possono alterare il numero di azioni che puoi usare nel tuo turno, o
possono proprio impedirti di usarne. La condizione rallentato, ad esempio, ti fa
perdere azioni, mentre la condizione [accelerato](/condizioni/accelerato) te ne
fa ottenere. Le condizioni sono descritte
[qua](/regole/player-core/appendice-delle-condizioni). Ogni volta che perdi un
certo numero di azioni (a causa di queste condizioni o in altro modo) scegli
quali perdere se c’è differenza fra esse. Ad esempio, l’incantesimo
[velocità](/incantesimi/velocita) ti rende accelerato, ma limita il tipo di
azioni che puoi effettuare con la tua azione aggiuntiva. Se perdi un’azione
mentre _velocità_ è attivo, potrebbe convenirti perdere per prima l’azione di
_velocità_, poiché è più limitata delle tue azioni normali.

Alcuni effetti sono anche più restrittivi. Certe capacità, anziché a cambiare il
numero di azioni che puoi usare o in aggiunta a esse, specificano che non puoi
usare reazioni. La forma più restrittiva di riduzione delle azioni è quando un
effetto indica che non puoi agire: ciò significa che non puoi compiere azioni,
nemmeno parlare. Quando non puoi agire, recuperi comunque le tue azioni a meno
che una condizione (come [stordito](/condizioni/stordito)) non lo impedisca.

## Interrompere le Azioni

Varie capacità e condizioni, come [Colpo Reattivo](/azioni/colpo-reattivo),
possono interrompere un’azione. Quando un’azione viene interrotta, usi comunque
le azioni o le reazioni che vi hai dedicato e paghi qualsiasi costo, ma gli
effetti dell’azione non si verificano. In caso di un’attività, in genere perdi
tutte le azioni spese per l’attività fino alla fine di quel turno. Ad esempio,
se inizi un’attività
[Lanciare un Incantesimo](/regole/player-core/7-incantesimi#lanciare-incantesimi)
che richiede 3 azioni e la prima azione viene interrotta, perdi tutte e 3 le
azioni che hai dedicato a quell’attività.

Il GM decide gli effetti di un’interruzione che non siano la semplice negazione
degli effetti derivati dall’azione interrotta. Ad esempio, un
[Salto](/azioni/saltare) interrotto a metà non ti trasporta all’inizio del
salto, e se la consegna di un oggetto viene interrotta quest’ultimo può cadere
anziché restare nelle mani della creatura che stava cercando di cederlo.

## Azioni Base

Le azioni base rappresentano azioni comuni come muoversi, attaccare e aiutare
gli altri. In virtù di ciò, ogni creatura può usare le azioni base eccetto che
in alcune circostanze estreme, e molte di queste azioni vengono usate molto
spesso. In particolare, userai parecchio [Avanzare](#avanzare),
[Colpire](#colpire), [Interagire](#interagire) e [Passo](#passo). Molti talenti
e altre azioni richiedono l’utilizzo di una di queste azioni base o le
modificano in modo che producano effetti differenti. Ad esempio, un’azione più
complessa potrebbe permetterti di Avanzare due volte e un gran numero di
attività include Colpire. Un’azione o un’attività potrebbero anche modificare
un’azione base, ad esempio consentendoti di Avanzare fino a metà della tua
Velocità.

Le azioni usate meno di frequente, ma comunque disponibili a gran parte delle
creature, sono presentate in
[Azioni Base Specialistiche](#azioni-base-specialistiche). Si tratta in genere
di azioni con requisiti che non tutti i personaggi possiedono, come impugnare
uno scudo, avere una Velocità di scavare o star cadendo.

In aggiunta alle azioni in queste due sezioni, le azioni per lanciare
incantesimi si trovano [qua](/regole/player-core/7-incantesimi) e le azioni per
usare oggetti magici si trovano
[qua](/regole/player-core/6-equipaggiamento/oggetti-magici).

**Ritardare e Preparare:** Se vuoi cambiare il momento in cui compi le tue
azioni, due azioni base ti permettono di farlo. [Ritardare](#ritardare) sposta
il tuo intero turno in un momento successivo nel round, mentre
[Preparare](#preparare) ti consente di compiere un’azione specifica quando un
innesco da te scelto si verifica.

{{% include page="../azioni-base" level=2 %}}

{{% include page="../azioni-base-specialistiche" level=2 %}}
