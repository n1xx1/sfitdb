---
source: Player Core (Eng), pag. 424
original-name: Perception and Detection
original-srd: https://2e.aonsrd.com/rules/449-perception-and-detection
navigation-order: 12
---

# Percezione e Individuazione

La Percezione misura la capacità di notare cose, cercare ciò che è nascosto e
giudicare se una situazione ha qualcosa di sospetto.

---

Percezione si usa spesso per tirare l’iniziativa in un incontro e per l’azione
Individuare. Vedi [Percezione](/regole/player-core/8-giocare/prove#percezione)
per la procedura per effettuare una prova di Percezione.

## Luce

Ci sono tre livelli di luce: luce intensa, luce fioca e oscurità. Le regole in
questo volume implicano che tutte le creature siano in luce intensa salvo
diversamente specificato. Una fonte di luce indica il raggio in cui emana luce
intensa ed essa emana luce fioca per il doppio di quel raggio.

### Luce Intensa

Creature e oggetti in luce intensa, come la luce del sole, possono essere
osservati chiaramente da chiunque abbia una vista normale o migliore.

### Luce Fioca

Le aree in penombra o illuminate da fonti di luce deboli si dicono in luce
fioca. Creature e oggetti in luce fioca hanno la condizione
[occultato](/condizioni/occultato), a meno che chi li cerca non abbia
[scurovisione](#scurovisione) o [visione crepuscolare](#visione-crepuscolare), o
un senso preciso che non sia la vista.

### Oscurità

Una creatura o oggetto in un’area di oscurità sono
[nascosti](/condizioni/nascosto) o
[non individuati](/condizioni/non-individuato) a meno che chi li cerca non abbia
[scurovisione](#scurovisione) o un senso preciso che non sia la vista. Una
creatura senza scurovisione o altri mezzi per percepire nell’oscurità ha la
condizione accecato fintanto che rimane nell’oscurità, anche se potrebbe
riuscire a vedere zone illuminate oltre l’oscurità. Se una creatura può vedere
in un’area illuminata, può osservare normalmente creature entro quella zona
illuminata. A giudizio del GM, dopo essere stato nell’oscurità, l’esposizione
improvvisa a luce intensa può renderti [accecato](/condizioni/accecato) per un
breve periodo.

## Sensi

I modi in cui una creatura può usare Percezione dipendono da quali sensi
possiede. I concetti primari che devi conoscere per comprendere i sensi sono
quelli di senso preciso, senso impreciso e i tre stadi di individuazione di un
bersaglio: [osservato](/condizioni/osservato), [nascosto](/condizioni/nascosto)
o [non individuato](/condizioni/non-individuato). Vista, udito e [fiuto](#fiuto)
sono i tre sensi prominenti, che però non hanno lo stesso grado di acume.

### Sensi Precisi

La vista media è un senso preciso: può essere usato per percepire il mondo fin
nei minimi dettagli. L’unico modo per bersagliare una creatura senza avere
svantaggi è usare un senso preciso. In genere puoi vedere una creatura
automaticamente con un senso preciso, a meno che non si stia nascondendo o sia
occultata dall’ambiente, nel qual caso devi individuarla meglio con un’azione
base [Individuare](/azioni/individuare).

### Sensi Imprecisi

L’udito è un senso impreciso: non è sufficiente a distinguere tutta la gamma di
dettagli consentita a un senso preciso. In genere puoi percepire una creatura
automaticamente con un senso impreciso, ma essa ha la condizione
[nascosto](/condizioni/nascosto) anziché [osservato](/condizioni/osservato). Può
anche essere non individuata da te se sta usando [Furtività](/abilita/furtivita)
o si trova in un ambiente che distorce i sensi, come una stanza rumorosa nel
caso dell’udito. In tali casi devi usare l’azione base
[Individuare](/azioni/individuare) per individuare la creatura. Un senso
impreciso può al massimo essere usato per rendere nascosta una creatura
[non individuata](/condizioni/non-individuata) (o una che non sapevi ci fosse):
non può renderla osservata.

### Sensi Vaghi

Un personaggio ha anche parecchi sensi vaghi, che possono avvertirti di qualcosa
ma tramite i quali non riesci a determinare esattamente di cosa si tratta. Il
più utile fra questi per un personaggio tipico è il senso dell’olfatto. Nel
migliore dei casi, un senso vago si può usare per individuare la presenza di una
creatura [inosservata](/condizioni/inosservato), rendendola
[non individuata](/condizioni/non-individuato), ma non è sufficiente a rendere
la creatura [nascosta](/condizioni/nascosto) o
[osservata](/condizioni/osservato).

Quando una creatura potrebbe individuarne un’altra, il GM usa quasi sempre il
senso più preciso fra quelli disponibili.

## Sensi Speciali

Un umano può avere difficoltà a discernere le creature in luce fioca, mentre un
elfo le vede benissimo. Per contro, benché gli elfi non abbiano problemi a
vedere al chiaro di luna, la loro vista non può penetrare l’oscurità totale,
mentre quella dei nani sì. I sensi speciali concedono una maggiore
consapevolezza, che consente a una creatura di ignorare o ridurre gli effetti
delle condizioni [non individuato](/condizioni/non-individuato),
[nascosto](/condizioni/nascosto) o [occultato](/condizioni/occultato) in
situazioni che ingannano la vista media.

### Fiuto

Il fiuto consente di percepire creature o oggetti tramite l’olfatto, ed è in
genere un [senso vago](#sensi-vaghi). La gittata è indicata nella capacità, e
funziona solo se la creatura o l’oggetto che viene individuato emette un odore.
Se una creatura emette un odore forte o è sopravvento, il GM può raddoppiare o
anche triplicare la gittata delle capacità fiuto usate per individuarla, e
ridurre la gittata se si trova sottovento.

### Percezione Tellurica

Percezione tellurica consente a una creatura di avvertire le vibrazioni causate
dal movimento su una superficie solida. È in genere un
[senso impreciso](#sensi-imprecisi) con gittata limitata (indicata nella
capacità). Percezione tellurica funziona solo se la creatura che percepisce è
sulla stessa superficie del bersaglio e la creatura bersaglio si muove su di
essa (o vi scava).

### Scurovisione e Scurovisione Superiore

Una creatura con scurovisione o scurovisione superiore vede alla perfezione in
aree di [oscurità](#oscurita) e [luce fioca](#luce-fioca), ma solo in bianco e
nero. Alcune forme di oscurità magica, come l’incantesimo di 4° grado
[oscurità](/incantesimi/oscurita), bloccano la scurovisione normale. Una
creatura con scurovisione superiore vede anche attraverso queste forme di
oscurità magica.

### Visione Crepuscolare

Una creatura con visione crepuscolare vede nella [luce fioca](#luce-fioca) come
se fosse [luce intensa](#luce-intensa), dunque ignora la condizione
[occultato](/condizioni/occultato) dovuta alla luce fioca.

## Percepire Creature

Ci sono tre condizioni che misurano la precisione con cui puoi percepire una
creatura: [osservato](/condizioni/osservato), [nascosto](/condizioni/nascosto) e
[non individuato](/condizioni/non-individuato). Tuttavia, le condizioni
[occultato](/condizioni/occultato) e [invisibile](/condizioni/invisibile)
possono mascherare parzialmente una creatura, e la condizione
[inosservato](/condizioni/inosservato) indica che non hai idea che quella
creatura ci sia. Puoi trovare queste condizioni
nell’[Appendice Condizioni](/regole/player-core/appendice-condizioni).

Con l’eccezione di invisibile, queste condizioni sono relative all’osservatore:
è possibile che una creatura sia osservata da te ma nascosta a un tuo alleato.
La maggioranza di queste regole si applicano agli oggetti oltre che alle
creature.

In genere il GM tiene traccia della maniera in cui le creature si percepiscono
l’un l’altra, poiché nessuna delle due parti possiede informazioni perfette. Ad
esempio, potresti pensare che una creatura sia nello stesso posto in cui l’hai
percepita, mentre in realtà è riuscita a spostarsi
[Muovendosi Furtivamente](/azioni/muoversi-furtivamente). Oppure potresti
pensare che una creatura non possa vederti al [buio](#oscurita), quando invece
ha [scurovisione](#scurovisione-e-scurovisione-superiore).

Puoi tentare di evitare di essere individuato usando l’abilità
[Furtività](/abilita/furtivita) per
[Evitare l’Individuazione](/azioni/evitare-l-individuazione),
[Muoverti Furtivamente](/azioni/muoversi-furtivamente) o
[Nasconderti](/azioni/nascondersi), o usando [Inganno](/abilita/inganno) per
[Creare un Diversivo](/azioni/creare-un-diversivo).

### Osservato

In gran parte dei casi puoi percepire creature senza difficoltà e bersagliarle
normalmente. Le creature in questo stato sono
[osservate](/condizioni/osservato). Osservare richiede un
[senso preciso](#sensi-precisi), che per molte creature significa la vista. Se
non puoi osservare una creatura, è [nascosta](/condizioni/nascosta),
[non individuata](/condizioni/non-individuata) o
[inosservata](/condizioni/inosservata), e devi tenere in considerazione le
restrizioni ai bersagli. Anche se osservata, una creatura potrebbe comunque
essere [occultata](/condizioni/occultata).

### Nascosto

Una creatura [nascosta](/condizioni/nascosto) è appena percepibile. Sai quale
spazio occupa una creatura nascosta, ma poco di più. Forse la creatura si sta
muovendo dietro una copertura avendo usato con successo l’azione
[Nascondersi](/azioni/nascondersi). Il bersaglio può essere dietro qualche
ostruzione, dove intravedi dei movimenti ma non riesci a determinare una
posizione esatta. Forse sei stato [accecato](/condizioni/accecato) o la creatura
è sotto l’effetto di [invisibilità](/condizioni/invisibile), ma ne hai
determinato l’ubicazione generale con l’azione base
[Individuare](/azioni/individuare) basandoti sull’udito. A prescindere dai casi
specifici, sei [impreparato](/condizioni/impreparato) nei confronti di una
creatura nascosta.

Quando bersagli una creatura nascosta, prima di tirare per determinare l’effetto
devi effettuare una prova semplice con CD 11. Se fallisci non influenzi la
creatura, ma le azioni usate sono comunque spese, oltre a eventuali slot, costi
e altre risorse. Che tu riesca o meno a bersagliarla, rimani impreparato nei
confronti di quella creatura.

### Non Individuato

Se una creatura è [non individuata](/condizioni/non-individuato), non sai quale
spazio occupa, sei [impreparato](/condizioni/impreparato) nei suoi confronti e
non riesci a bersagliarla facilmente. L’azione base
[Individuare](/azioni/individuare) può aiutarti a trovare una creatura non
individuata, rendendola di solito [nascosta](/condizioni/nascosto) nei tuoi
confronti, anziché non individuata. Se una creatura è non individuata, ciò non
significa per forza che tu sia inconsapevole della sua presenza: puoi sospettare
che ci sia una creatura non individuata nella stanza con te, anche se non sei in
grado di trovarne lo spazio. La condizione
[inosservato](/condizioni/inosservato) copre le creature di cui sei totalmente
inconsapevole.

Bersagliare una creatura non individuata è difficile. Se sospetti che ci sia una
creatura nei paraggi, puoi scegliere un quadretto e tentare un attacco. Ciò
funziona come bersagliare una creatura nascosta, ma la prova semplice e il tiro
per colpire vengono effettuati in segreto dal GM. Il GM non ti dirà perché hai
mancato: se hai fallito la prova, non hai ottenuto abbastanza sul tiro per
colpire o hai scelto il quadretto sbagliato. Il GM può consentirti di
bersagliare con incantesimi o altre capacità una creatura non individuata in
maniera simile. Le creature non individuate sono soggette agli effetti ad area
normalmente.

Ad esempio, supponiamo che uno stregone del velo avversario lanci
[invisibilità](/incantesimi/invisibilita) e poi si allontani
[Muovendosi Furtivamente](/azioni/muoversi-furtivamente). Sospetti che, con la
Velocità dello stregone del velo di 9 metri, si sia probabilmente mosso di 4,5
metri verso una porta aperta. Ti muovi e attacchi uno spazio a 4,5 metri da dove
lo stregone del velo è partito e sul percorso diretto verso la porta. Il GM
effettua in segreto il tiro per colpire e la prova semplice, ma sa che ti sei
sbagliato: lo stregone del velo in realtà era nello spazio adiacente! Il GM ti
dice che hai mancato, dunque decidi di sferrare il tuo prossimo attacco nello
spazio adiacente, perché non si sa mai. Stavolta è il quadretto giusto, e il
tiro per colpire e la prova semplice segreta del GM hanno successo, quindi il
Colpo va a segno!

### Inosservato

Se non hai idea che una creatura è presente, essa è
[inosservata](/condizioni/inosservato) da te. Una creatura non individuata può
essere anche inosservata. Questa condizione è rilevante in genere per capacità
che possono essere usate solo contro bersagli totalmente inconsapevoli della tua
presenza.

### Occultato

Questa condizione protegge una creatura se si trova nella nebbia, in
[luce fioca](#luce-fioca) o nel mezzo di qualcosa che ostacola la vista ma non
fornisce una barriera fisica. Quando bersagli una creatura
[occultata](/condizioni/occultato) nei tuoi confronti, devi effettuare una prova
semplice con CD 5 prima di tirare per determinare l’effetto. Se fallisci, non
influenzi il bersaglio. La condizione occultato non cambia la principale
categoria di individuazione che hai verso la creatura. Una creatura in una
nebbia leggera è [osservata](/condizioni/osservato) anche se è occultata.

### Invisibile

Una creatura con la condizione [invisibile](/condizioni/invisibile) (per mezzo
di un incantesimo [invisibilità](/incantesimo/invisibilita), ad esempio) è
automaticamente [non individuata](/condizioni/non-individuato) per qualsiasi
creatura il cui unico senso preciso sia la vista. I sensi precisi diversi dalla
vista ignorano la condizione invisibile. Puoi [Individuare](/azioni/individuare)
per tentare di capire l’ubicazione di una creatura invisibile, rendendola solo
[nascosta](/condizioni/nascosto). Ciò dura finché la creatura invisibile non usa
con successo [Muoversi Furtivamente](/azioni/muoversi-furtivamente) per
diventare nuovamente non individuata. Se stai già osservando una creatura quando
diventa invisibile, inizia da nascosta, poiché sai dov’era quando è diventata
invisibile, dopodiché può Muoversi Furtivamente per diventare non individuata.

Altri effetti potrebbero vanificare parzialmente l’invisibilità. Per esempio, se
stavi seguendo le tracce di una creatura invisibile nella neve, le tracce la
renderebbero nascosta. Allo stesso modo, gettare una rete su una creatura
invisibile la rende [osservata](/condizioni/osservato) ma
[occultata](/condizioni/occultato) fintanto che è sotto la rete.

> ## Percepire con Altri Sensi
>
> La maggior parte delle capacità che indicano “una creatura che puoi vedere” o
> simili funzionano altrettanto bene se l’utilizzatore può percepire con
> precisione il soggetto con un senso diverso. Se un mostro usa un senso che non
> sia la vista, il GM può trovare dei modi per evitare l’individuazione che
> siano adatti ai sensi del mostro. Ad esempio, una creatura con
> ecolocalizzazione può usare l’udito come senso primario; ciò potrebbe voler
> dire che la sua preda è [occultata](/condizioni/occultato) in una stanza
> rumorosa, [nascosta](/condizioni/nascosto) se c’è fragore a sufficienza o
> anche [invisibile](/condizioni/invisibile) nell’area di un incantesimo
> [silenzio](/incantesimi/silenzio).
>
> ### Usare Furtività con Altri Sensi
>
> L’azione [Nascondersi](/azioni/nascondersi) dell’abilità
> [Furtività](/abilita/furtivita) è pensata per evitare l’individuazione visiva,
> mentre [Evitare l’Individuazione](/azioni/evitare-l-individuazione) e
> [Muoversi Furtivamente](/azioni/muoversi-furtivamente) evitano di essere visti
> e uditi. Per molti sensi speciali, il giocatore può spiegare come intende
> evitare di essere rilevato e usare l’azione di Furtività più adatta alla
> situazione. Ad esempio, una creatura che cammina a passi leggeri per evitare
> l’individuazione tramite [percezione tellurica](#percezione-tellurica) sta
> usando Muoversi Furtivamente.
>
> In alcuni casi, tirare una prova di Furtività basata su Destrezza per Muoversi
> Furtivamente non ha senso. Ad esempio, un PG che non volesse essere
> individuato da una creatura che percepisce il battito del cuore potrebbe
> rallentare il battito cardiaco usando Saggezza invece di Destrezza per la sua
> prova di Furtività. Quando una creatura che può individuarti ha sensi
> multipli, usa il tuo modificatore di attributo più basso fra quelli
> applicabili alla prova.
