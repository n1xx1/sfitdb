---
source: Player Core (Eng), pag. 392
original-name: Checks
original-srd: https://2e.aonsrd.com/rules/326-checks
navigation-order: 2
TODO: finire link
---

# Prove

Che tu stia sparando con una pistola laser a un robot sentinella, cercando di
mantenere l’equilibrio su un nastro trasportatore in movimento o sforzandoti di
ricordare il nome del volpiattolo domestico dell’ambasciatore durante un
ricevimento, quando il successo non è certo devi effettuare una prova.

---

Tutti i tipi di prove, da quelle di abilità ai tiri per colpire, passando per i
tiri salvezza, seguono questi passi basilari.

1. **Tira un d20** e identifica modificatori, bonus e penalità che si applicano.
2. **Calcola il risultato**.
3. **Confronta** il risultato **con la CD**.
4. Determina il **grado di successo** e l’effetto.

Prove e Classi Difficoltà (CD) assumono molte forme. Quando spari con una
pistola laser a un robot sentinella, effettuerai un tiro per colpire contro la
sua Classe Armatura, ossia la CD per colpire un’altra creatura. Se stai cercando
di mantenere l’equilibrio su un nastro trasportatore, effettuerai una prova di
abilità di Acrobazia con una CD basata sul terreno che stai attraversando.
Quando richiami alla mente il nome del volpiattolo domestico dell’ambasciatore,
effettuerai una prova per Ricordare Conoscenze, usando a tua scelta l'abilità
Società o una Sapienza che hai appropriata; la CD dipende da quanto le
informazioni sul nome di quel cugino sono comuni, o da quanto il tuo personaggio
aveva bevuto quando l'ambasciatore ha mostrato la pagina nell'infosfera
dell'animale domestico la sera precedente.

A prescindere dai dettagli, per superare qualsiasi prova devi tirare il d20 e
ottenere un risultato pari o superiore alla CD. Di seguito ognuno di questi
passi viene descritto in dettaglio.

## Passo 1: Tira un D20

Inizia tirando il d20. Individua poi tutti i modificatori, bonus e penalità
rilevanti che si applicano al tiro. Un modificatore può essere positivo o
negativo, mentre un bonus è sempre positivo e una penalità sempre negativa. La
somma di tutti i modificatori, bonus e penalità che applichi al tiro del d20 è
detta modificatore totale per quella statistica.

### Modificatore di Attributo

Quasi tutte le prove ti consentono di aggiungere al risultato un modificatore di
attributo. I modificatori di attributo rappresentano le tue capacità base e sono
descritte a pag. 19. Il modificatore di attributo da usare è determinato da cosa
stai cercando di fare. In genere per sferrare un fendente con la spada applichi
il tuo modificatore di Forza, mentre per ricordare il nome del cugino del conte
userai quello di Intelligenza.

### Bonus

Quando effettui una prova che coinvolge qualcosa in cui hai dell’addestramento,
aggiungi anche il tuo bonus di competenza, che dipende dal tuo grado di
competenza: senza addestramento, addestrato, esperto, maestro o leggendario. Se
sei senza addestramento, il bonus è +0: devi cavartela solo con il tuo talento
naturale e con gli eventuali bonus situazionali. Altrimenti, il bonus è pari al
tuo livello del personaggio più un certo ammontare che deriva dal tuo grado. Se
il tuo grado di competenza è addestrato, il bonus è pari al tuo livello + 2,
mentre i gradi più alti aumentano la cifra da aggiungere al tuo livello.

| Grado di Competenza | Bonus di Competenza |
| ------------------- | ------------------- |
| Non addestrato      | 0                   |
| Addestrato          | Il tuo livello + 2  |
| Esperto             | Il tuo livello + 4  |
| Maestro             | Il tuo livello + 6  |
| Leggendario         | Il tuo livello + 8  |

Ci sono altri tre tipi di bonus che compaiono di frequente: bonus di
circostanza, bonus di oggetto e bonus di status. Se hai diversi tipi di bonus
che si applicano allo stesso tiro, li aggiungi tutti; se invece hai diversi
bonus dello stesso tipo, puoi usare solo quello più alto: in altre parole, non
si cumulano. Ad esempio, se hai un bonus di competenza e un bonus di oggetto, li
aggiungi entrambi al risultato del d20, ma se hai due bonus di oggetto che puoi
applicare allo stesso tiro, aggiungi solo il maggiore dei due.

I **bonus di circostanza** si basano in genere sulla situazione in cui ti trovi
quando effettui una prova. Ad esempio, usare Alzare lo Scudo con un scudo
compatto ti concede bonus di circostanza +1 alla CA; la copertura ti concede
bonus di circostanza +2 alla CA.

I **bonus di oggetto** sono concessi da oggetti che stai indossando o usando,
che siano magici o meno. Ad esempio, l’armatura ti concede bonus di oggetto alla
CA, mentre una olopelle tattica ti concede un bonus di oggetto per Impersonare
con l'abilità Inganno quando la indossi.

I **bonus di status** vengono in genere da incantesimi, altri effetti magici o
da qualcosa che applica una condizione benefica, spesso temporanea. Ad esempio,
l’incantesimo _download akashico_ concede bonus di status +1 a una prova di
Ricordare Conoscenze prescelta.

### Penalità

Le penalità funzionano in maniera molto simile. Esistono **penalità di
circostanza**, **penalità di status** e persino **penalità di oggetto**. Come i
bonus dello stesso tipo, subisci solo la peggiore fra tutte le varie penalità
del medesimo tipo. Tuttavia, puoi applicare a un tiro sia un bonus che una
penalità dello stesso tipo. Ad esempio, se hai bonus di status +1
dall’incantesimo _download akashico_ ma penalità di status -2 per la condizione
nauseato, li applichi entrambi al tiro: _download akashico_ ti aiuta anche se
non ti senti bene.

A differenza dei bonus, le penalità possono anche essere **senza tipo**, nel
qual caso non sono classificate come “di circostanza”, “di oggetto” o “di
status”. A differenza delle altre penalità, devi sempre sommare quelle senza
tipo anziché subire solo la peggiore. Ad esempio, quando usi azioni di attacco,
incorri in una penalità da attacchi multipli per ogni attacco effettuato nel tuo
turno dopo il primo; inoltre, anche quando attacchi un bersaglio oltre il
normale incremento di gittata della tua arma hai una penalità da gittata. Poiché
si tratta in entrambi i casi di penalità senza tipo, se sferri attacchi multipli
contro un bersaglio lontano applichi al tiro sia la penalità da attacchi
multipli che quella da gittata.

Una volta identificati tutti i vari modificatori, bonus e penalità, vai al passo
successivo.

> ### Fortuna e Sfortuna
>
> Gli effetti di fortuna e sfortuna possono alterare il modo in cui tiri i dadi.
> Queste capacità possono consentirti di ripetere un tiro fallito, costringerti
> a ripeterne uno riuscito, consentirti di tirare due volte e usare il risultato
> più alto, o costringerti a tirare due volte e usare quello più basso.
>
> Non puoi mai applicare più di un singolo effetto di fortuna e più di un
> singolo effetto di sfortuna a un singolo tiro. Ad esempio, se un effetto ti
> consente di tirare due volte e usare il risultato più alto, non puoi usare
> Prescelto di Meyel (un effetto di fortuna) per ripetere il tiro se fallisci.
> Se devi applicare effetti di fortuna multipli, scegli quale usare. Se si
> applicano due effetti di sfortuna, il GM sceglie il peggiore e lo applica.
>
> Se allo stesso tiro si applicano un effetto di fortuna e uno di sfortuna, i
> due si annullano e tiri normalmente.

## Passo 2: Calcola il Risultato

Questo passo è semplice. Somma tutti i vari modificatori, bonus e penalità
identificati nel Passo 1: questo è il tuo modificatore totale. Poi sommalo al
numero dato dal tiro del d20. Questo totale è il risultato della tua prova.

## Passo 3: Confronta il Risultato con la CD

Ogni volta che effettui una prova, confronti il tuo risultato con la **Classe
Difficoltà (CD)** della prova. Se il tuo risultato è pari o superiore alla CD,
hai superato la prova; se invece il risultato è inferiore alla CD, hai fallito.

A volte conosci la CD e puoi effettuare il confronto da te. Altre volte potresti
non conoscere subito la CD. Per attraversare un fiume a nuoto è richiesta una
prova di Atletica, ma ciò non ha una CD specifica; dunque, come fai a sapere se
la superi o no? Comunica il risultato al GM, che ti dirà se è un successo, un
fallimento o qualcos’altro. Potresti scoprire la CD esatta provando e
riprovando, ma a volte la CD cambia, quindi chiedere al GM se hai superato la
prova è il modo migliore per sapere se hai eguagliato o superato la CD o meno.

### Ricavare una CD da un Modificatore

Quando qualcuno o qualcosa effettua una prova contro di te, potresti aver
bisogno di difenderti con una delle tue statistiche che normalmente è un
modificatore, ad esempio con la tua “CD di Riflessi”. Invece di tirare una
prova, devi generare una CD fissa basata sul tuo modificatore. La tua CD per una
certa statistica è 10 + il modificatore totale per quella statistica. Quindi, se
hai +4 al tuo TS su Riflessi, la tua CD di Riflessi è 14.

## Passo 4: Grado di Successo

Molte volte è importante determinare non solo se hai successo o meno, ma anche
il grado di tale successo o fallimento. Risultati eccezionali, nel bene o nel
male, possono causare successi critici o fallimenti critici.

Ottieni un **successo critico** in una prova quando il risultato della prova
supera la CD di 10 o più. Se la prova è un tiro per colpire, questo è anche
chiamato un colpo critico. Puoi anche ottenere **fallimenti critici** nelle
prove. Le regole per il fallimento critico sono le stesse del successo critico,
ma al contrario: se fallisci una prova di 10 o più, è un fallimento critico.

Alcune azioni e capacità possono avere effetti più forti in caso di successo
critico o fallimento critico. Per esempio, un Colpo infligge danni raddoppiati
in caso di colpo critico. Se un effetto non indica un effetto di successo
critico, l’effetto di successo critico è lo stesso di un successo normale, e lo
stesso vale per i fallimenti critici.

### 1 Naturale e 20 Naturale

Se hai tirato un 20 sul dado (un “20 naturale”), il risultato è superiore di un
grado a quanto espresso dai numeri. Se ottieni 1 sul d20 (un “1 naturale”), il
risultato è inferiore di un grado. Ciò significa che di solito un 20 naturale
risulta in un successo critico e un 1 naturale in un fallimento critico.
Tuttavia, se affronti una CD molto alta, potresti ottenere solo un normale
successo con un 20 naturale, o anche un fallimento se 20 più il tuo modificatore
totale è sotto la CD di 10 o più. Allo stesso modo, se il modificatore di una
tua statistica è così alto che aggiungendo un 1 risultante dal d20 supera la CD
di 10 o più, puoi avere successo anche se ottieni un 1 naturale!

Alcune capacità possono cambiare il grado di successo dei tuoi tiri. Quando
risolvi l’effetto di una capacità di questo tipo, applica sempre la modifica
derivata da un 20 naturale o un 1 naturale prima di qualsiasi altra.

<div class="space-y-2 bg-primary/30 p-4">
  <div class="text-xl font-bold whitespace-nowrap">Calcolare i Risultati delle Prove</div>
  <div class="text-sm">Se hai più di un bonus o penalità di un particolare tipo, applica solo il più alto</div>
  <div class="mt-4 grid grid-cols-[auto_1fr_1fr_1fr_auto] items-stretch justify-stretch gap-6 border-t-2 border-t-(--tw-prose-body) pt-4 text-center text-sm leading-tight *:relative *:flex *:flex-col *:justify-center *:before:absolute *:before:-top-4 *:before:-right-3 *:before:block *:before:h-4 *:before:translate-x-1/2 *:before:border-r-2 *:before:border-r-(--tw-prose-body) *:after:absolute *:after:top-1/2 *:after:-right-3 *:after:mt-[-3px] *:after:translate-x-1/2 *:after:-translate-y-1/2 *:after:text-3xl *:after:leading-none *:after:content-['+'] *:last-of-type:before:hidden *:last-of-type:after:hidden">
    <div>Numero sul d20{{< svg "d20" `class="block mt-3 w-8 mx-auto"` >}}</div>
    <div>Modificatore di attributo</div>
    <div>Bonus di competenza<br />Bonus di circostanza<br />Bonus di status<br />Bonus di oggetto</div>
    <div>Penalità di circostanza<br />Penalità di status<br />Penalità di oggetto<br />Tutte le penalità senza tipo</div>
    <div>Risultato</div>
  </div>
</div>

## Tiri per Colpire

Quando usi un’azione Colpire o sferri un attacco con incantesimo, effettui una
prova chiamata tiro per colpire. I tiri per colpire assumono varie forme, e sono
spesso largamente dipendenti dall’arma che stai usando, ma ce ne sono di tre
tipi principali: tiri per colpire in mischia, tiri per colpire a distanza e tiri
per colpire con incantesimo. Questi ultimi hanno un funzionamento un po’
diverso, quindi sono illustrati separatamente nella prossima pagina.

I tiri per colpire **in mischia** utilizzano normalmente Forza come modificatore
di attributo. Se stai usando un’arma o un attacco con il tratto accurata, puoi
usare invece il tuo modificatore di Destrezza.

> **Risultato del tiro per colpire in mischia = risultato del d20 + modificatore
> di Forza** (o di Destrezza per un’arma accurata) **+ bonus di competenza +
> altri bonus + penalità**

I tiri per colpire **a distanza** utilizzano Destrezza come modificatore di
caratteristica.

> **Risultato del tiro per colpire a distanza = risultato del d20 - modificatore
> di Destrezza + bonus di competenza + altri bonus + penalità**

Quando attacchi con un’arma, che sia in mischia o a distanza, aggiungi il tuo
bonus di competenza per l’arma che stai usando. La tua classe determina il tuo
grado di competenza con le varie armi. A volte avrai gradi di competenza diversi
per armi o gruppi di armi diversi.

I bonus da applicare ai tiri per colpire possono provenire da varie fonti. I
bonus di circostanza possono essere dovuti all’aiuto di un alleato o a una
situazione favorevole; quelli di status sono in genere concessi da incantesimi e
altri aiuti magici; quelli di oggetto provengono da armi
[traccianti](/tratto/tracciante).

Anche le penalità ai tiri per colpire sono date da situazioni ed effetti. Quelle
di circostanza derivano da tattiche rischiose o circostanze sfavorevoli, quelle
di status da incantesimi e magie usati contro di te e quelle di oggetto si
verificano se usi un oggetto
[scadente](/regole/player-core/6-equipaggiamento#oggetti-scadenti). Quando
effettui tiri per colpire, è probabile che incorrerai in due tipologie
principali di penalità senza tipo: la penalità da attacchi multipli e quella da
gittata. La prima si applica ogni volta che effettui più di un’azione di attacco
nel corso del tuo turno, l’altra si applica solo con le armi a distanza o da
lancio. Sono entrambe descritte di seguito.

### Penalità da Attacchi Multipli

Più attacchi sferri dopo il primo in un singolo turno, più diventi impreciso:
ciò è rappresentato dalla **penalità da attacchi multipli**. La seconda volta
che effettui un’azione di attacco nel tuo turno, subisci penalità -5 alla tua
prova. La terza volta che attacchi, e per gli attacchi successivi, subisci
penalità -10 alla prova. Ogni prova con il tratto attacco conta ai fini della
penalità da attacchi multipli, incluso [Colpire](/azioni/colpire), tiri per
colpire con incantesimo, le azioni di alcune abilità come
[Spingere](/azioni/spingere) e molte altre.

Alcune azioni e capacità riducono le penalità da attacchi multipli, come le armi
con il tratto [agile](/tratto/agile), che le riducono a -4 per il secondo
attacco o -8 per i seguenti.

| Attacco            | Penalità da Attacchi Multipli | Agile   |
| ------------------ | ----------------------------- | ------- |
| Primo              | Nessuna                       | Nessuna |
| Secondo            | -5                            | -4      |
| Terzo o successivo | -10                           | -8      |

Calcola sempre la penalità da attacchi multipli basandoti sull’arma che stai
usando per quell’attacco, non su quelle che hai usato negli attacchi precedenti.
Ad esempio, diciamo che stai impugnando una spada plasma in una mano e un guanto
da battaglia (che ha il tratto agile) nell’altra mano, e stai per sferrare tre
Colpi con queste armi nel corso del tuo turno. Il primo Colpo del tuo turno non
ha penalità, a prescindere dall’arma che usi. Il secondo Colpo subirà penalità
-5 se usi la spada plasma o -4 se usi il guanto da battaglia. Proprio come per
il secondo attacco, la penalità per il tuo terzo attacco si basa sull’arma che
usi per quel Colpo: sarebbe penalità -10 con la spada plasma e penalità -8 con
il guanto da battaglia, a prescindere dall’arma usata per i Colpi precedenti.

La penalità da attacchi multipli si applica solo durante il tuo turno, quindi
ignorala se puoi compiere un Colpo Reattivo o una simile reazione che ti
consente di sferrare un Colpo nel turno di qualcun altro.

### Penalità da Gittata

Le armi a distanza e da lancio hanno un **incremento di gittata** e gli attacchi
effettuati con esse diventano meno precisi all’aumentare della distanza del
bersaglio (gittata e incrementi di gittata sono illustrati in dettaglio a pag.
438). Fintanto che il bersaglio si trova entro o in corrispondenza
dell’incremento di gittata, non subisci penalità al tiro per colpire. Se
attacchi oltre quell’incremento di gittata, subisci penalità -2 per ogni
incremento oltre il primo. Puoi tentare di attaccare con un’arma a distanza o da
lancio fino a una distanza pari a sei incrementi di gittata, ma più sei lontano
e più difficile è colpire il bersaglio.

Ad esempio, l’incremento di gittata di un fucile a ricerca commerciale è 36
metri. Se tiri a un bersaglio non oltre quella distanza, non subisci penalità
dovute alla gittata. Se il bersaglio si trova oltre i 36 ed entro i 72 metri,
subisci penalità -2 per la gittata. Se il bersaglio si trova oltre 72 ed entro
108 metri, subisci penalità -4 per la gittata, e così via fino a raggiungere
l’ultimo incremento di gittata: oltre 180 e fino a 216 metri, dove subisci
penalità -10 per la gittata.

### Confronta il Risultato con la CA

I tiri per colpire vanno confrontati con una CD speciale chiamata Classe
Armatura (CA): vedrai come calcolarla a pag. 416.

## Tiri per Colpire con Incantesimo

Se lanci incantesimi, potresti essere in grado di effettuare un tiro per colpire
con incantesimo. Di solito questo genere di tiri viene effettuato quando lanci
un incantesimo che bersaglia la CA di una creatura.

Il modificatore di attributo di un tiro per colpire con incantesimo dipende da
come hai avuto accesso agli incantesimi. Se è la tua classe a concederti la
capacità di lanciarli, usa il tuo modificatore di attributo chiave (Saggezza per
un mistico, ad esempio). Gli incantesimi innati usano il tuo modificatore di
Carisma, a meno che la capacità che li concede non specifichi altrimenti. Per
gli incantesimi focalizzati e altre fonti di incantesimi, il modificatore di
attributo che devi usare per i tiri per colpire con incantesimo è specificato
nella capacità che li ha concessi. Se possiedi incantesimi da fonti o tradizioni
diverse, il modificatore di attributo che usi per i tiri per colpire può variare
in funzione della fonte di incantesimi. Ad esempio, un lashunta mistico
guaritivo con talento di stirpe
[Talento Psichico](/talenti/talento-psichico-lashunta) usa il suo modificatore
di Carisma quando lancia un trucchetto da quel talento, poiché è un incantesimo
occulto innato, ma usa il suo modificatore di Saggezza quando lancia
[infusione](/incantesimi/infusione) e altri incantesimi dati dalla classe.

Se hai la capacità di lanciare incantesimi, avrai anche un grado di competenza
per i tuoi tiri per colpire con incantesimo, dunque aggiungerai sempre un bonus
di competenza. I tiri per colpire con incantesimo possono beneficiare di bonus
di circostanza e di status, ma i bonus di oggetto sono rari. Le penalità,
inclusa quella da attacchi multipli, influenzano i tiri per colpire con
incantesimo nella maniera consueta.

Calcola un **tiro per colpire con incantesimo** usando la seguente formula.

> **Risultato del tiro per colpire con incantesimo = risultato del d20 +
> modificatore di attributo da incantatore + bonus di competenza + altri bonus +
> penalità**

> ### Annotare le Statistiche
>
> Quando stai creando il tuo personaggio e durante le sue avventure, annoterai i
> modificatori totali di varie prove importanti sulla tua scheda del
> personaggio. Dato che molti bonus e penalità derivano da circostanze
> immediate, incantesimi e altri effetti magici temporanei, solitamente non li
> annoti.
>
> Ad esempio, il numero che annoterai per il tuo **modificatore di attacco** con
> il tuo doshko è probabile che sia il tuo modificatore di Forza + il tuo bonus
> di competenza con le armi da guerra. Il tuo **modificatore di tiro per colpire
> con incantesimo** solitamente è solo il tuo modificatore di attributo da
> incantatore + il tuo bonus di competenza, e la tua **CD di incantesimo** di
> solito è lo stesso numero + 10.
>
> I bonus e le penalità di oggetto spesso durano di più, quindi spesso conviene
> annotarli in anticipo. Ad esempio, se sei passato a un doshko tattico, ti
> conviene aggiungere il bonus di oggetto +1 al tuo modificatore di attacco con
> il doshko, dato che includerai quel bonus ogni volta che attacchi con l’arma.

## CD di Incantesimo

Molte volte, anziché richiederti di effettuare un tiro per colpire con
incantesimo, l’incantesimo che lanci richiede che coloro che si trovano
nell’area o sono bersaglio dell’incantesimo effettuino un tiro salvezza contro
la tua CD di incantesimo per determinare in che modo l’incantesimo li influenza.
Calcolala usando la seguente formula.

> **CD di incantesimo = 10 + modificatore di attributo da incantatore + bonus di
> competenza + altri bonus + penalità**

## Difese

Diverse statistiche ti aiutano a difenderti da attacchi, incantesimi, pericoli e
altre insidie in cui incorrono gli avventurieri: la Classe Armatura e i tre tiri
salvezza.

### Classe Armatura

I tiri per colpire vengono confrontati a una Classe Difficoltà speciale chiamata
Classe Armatura (CA), che misura quanto è difficile per i nemici riuscire a
colpirti con i loro Colpi, tiri per colpire con incantesimo e altri attacchi.
Come per qualsiasi altra prova e CD, il risultato di un tiro per colpire deve
eguagliare o superare la tua CA per avere successo, cosa che consente
all’avversario di infliggerti danni. La Classe Armatura si calcola con la
seguente formula.

> **Classe Armatura = 10 + modificatore di Destrezza (fino alla Des Massima
> della tua armatura) + bonus di competenza + bonus di oggetto alla CA
> dell’armatura + altri bonus + penalità**

### Tiri Salvezza

Ci sono tre tipi di tiri salvezza: su Tempra, su Riflessi e su Volontà. I tiri
salvezza spesso vengono chiamati TS: è la stessa cosa. I tiri salvezza misurano
la tua capacità di evitare effetti dannosi sotto forma di afflizioni, danni o
condizioni. Aggiungi sempre un bonus di competenza in ogni TS. La competenza in
ciascun TS varia a seconda della classe, ma sei come minimo addestrato. Alcune
circostanze e incantesimi possono darti bonus di circostanza o di status, e
potresti trovare un [cerotto medico](/equipaggiamento/cerotto-medico) o un altro
oggetto che ti concede un bonus di oggetto.

I tiri salvezza su **Tempra** ti consentono di ridurre gli effetti di capacità e
afflizioni in grado di debilitare il tuo corpo. Utilizzano il tuo modificatore
di Costituzione e si calcolano secondo la formula seguente.

> **Risultato del TS su Tempra = risultato del d20 + modificatore di
> Costituzione + bonus di competenza + altri bonus + penalità**

I tiri salvezza su **Riflessi** misurano la rapidità con cui rispondi a una
situazione e l’agilità con cui eviti effetti lanciati verso di te. Utilizzano il
tuo modificatore di Destrezza e si calcolano secondo la formula seguente.

> **Risultato del TS su Riflessi = risultato del d20 + modificatore di
> Destrezza + bonus di competenza + altri bonus + penalità**

I tiri salvezza su **Volontà** misurano la tua capacità di resistere ad attacchi
alla mente e allo spirito. Utilizzano il tuo modificatore di Saggezza e si
calcolano secondo la formula seguente.

> **Risultato del TS su Volontà = risultato del d20 + modificatore di Saggezza +
> bonus di competenza + altri bonus + penalità**
>
> A volte dovrai calcolare la tua CD per un dato tiro salvezza (ad esempio, per
> [Lottare](/azioni/lottare) bisogna tirare contro la tua CD di Tempra). La CD
> di un tiro salvezza è 10 + il modificatore totale di quel tiro salvezza.

Nella maggioranza dei casi, quando effettui un tiro salvezza, non hai bisogno di
usare un’azione o una reazione. Non serve nemmeno che tu sia in grado di agire
per effettuare un tiro salvezza. Tuttavia, in alcuni casi speciali potresti
dover effettuare un’azione per effettuare un TS. Ad esempio, puoi tentare di
guarire dalla condizione [nauseato](/condizioni/nauseato) spendendo un’azione
per effettuare un TS su Tempra.

#### Tiri Salvezza Base

A volte ti sarà richiesto di tentare un tiro salvezza base (o “TS base”). Questo
tipo di tiro salvezza funziona come gli altri; “base” si riferisce agli effetti.
Per un TS base, effettui la prova e determini se hai ottenuto un successo
critico, un successo, un fallimento o un fallimento critico come faresti con
qualsiasi altro tiro. Poi applichi uno dei seguenti risultati base al tuo grado
di successo, a prescindere dalle cause del tiro salvezza. Alcuni incantesimi e
capacità aggiungono un effetto addizionale con certi risultati ma usano comunque
un tiro salvezza base per brevità.

**Successo Critico** Non subisci danni dall’incantesimo, pericolo o effetto che
ha provocato la prova.

**Successo** Subisci metà dei danni indicati per l’effetto.

**Fallimento** Subisci i danni pieni indicati per l’effetto.

**Fallimento Critico** Subisci il doppio dei danni indicati per l’effetto.

## Percezione

La Percezione misura la tua consapevolezza dell’ambiente circostante. Ogni
creatura ha Percezione, che funziona con i suoi sensi ed è limitata da essi
(come illustrato a pag. 445). Ogni volta che devi effettuare una prova basata
sulla tua consapevolezza, effettuerai una prova di Percezione. La Percezione usa
il tuo modificatore di Saggezza, quindi usa la seguente formula quando ricorri a
una prova di Percezione.

> **Risultato della prova di Percezione = risultato del d20 + modificatore di
> Saggezza + bonus di competenza + altri bonus + penalità**

Quasi tutte le creature sono almeno addestrate in Percezione, dunque aggiungerai
quasi sempre un bonus di competenza al tuo modificatore di Percezione. Potresti
aggiungere un bonus di circostanza per situazioni o ambienti vantaggiosi, e in
genere ottieni bonus di status da incantesimi o altri oggetti magici. Anche gli
oggetti possono concederti un bonus a Percezione, di solito in alcune
situazioni. Ad esempio, l'impianto
[riflettori retinali](/equipaggiamento/riflettori-retinali) concede bonus di
oggetto +1 a Percezione per [Individuare](/azioni/individuare). Le penalità di
circostanza a Percezione si verificano quando un ambiente o situazione (come la
nebbia) ostacola i tuoi sensi, mentre quelle di status derivano in genere da
condizioni, incantesimi ed effetti magici che confondono i sensi. È raro
imbattersi in penalità di oggetto o senza tipo per Percezione.

Molte capacità vengono confrontate con la tua **CD di Percezione** per
determinare se hanno successo. La tua CD di Percezione equivale a 10 + il tuo
modificatore totale di Percezione.

## Prove di Abilità

In Pathfinder c’è un’ampia gamma di abilità, da Atletica a Computer fino a
Pilotare. Ognuna ti concede una serie di azioni correlate, basate su una tua
prova di abilità. Ogni abilità ha un modificatore di attributo chiave, basato
sul suo funzionamento. Ad esempio, Atletica implica atti di prodezza fisica,
come nuotare e saltare, dunque il suo modificatore di attributo chiave è Forza.
Computer tratta la capacità di lavorare con i sistemi computerizzati e altro
equipaggiamento tecnologico, dunque il suo modificatore chiave è Intelligenza.
Il modificatore di attributo chiave di ogni abilità è indicato a pag. 227 nel
Capitolo 4: Abilità. A prescindere dall’abilità che usi, una prova si calcola
con la seguente formula.

> **Risultato della prova di abilità = risultato del d20 + modificatore di
> attributo chiave dell’abilità + bonus di competenza + altri bonus + penalità**

È improbabile che tu sia addestrato in tutte le abilità. Quando usi un’abilità
in cui sei senza addestramento, il tuo bonus di competenza è +0; altrimenti è
pari al tuo livello più 2 per addestrato, e ancora di più quando diventi esperto
o meglio. Il grado di competenza è specifico dell’abilità che stai usando.
Potresti avere bonus di circostanza grazie all’Aiuto di un altro personaggio o
per una situazione favorevole. Un bonus di status può derivare da un incantesimo
o da un effetto magico utile. A volte gli strumenti che usi per l’abilità ti
danno un bonus di oggetto. Per contro, situazioni sfavorevoli possono imporre
alla prova una penalità di circostanza, mentre magie e incantesimi dannosi o
condizioni possono imporre una penalità di status. L’impiego di strumenti
scadenti o improvvisati può farti incorrere in una penalità di oggetto. A volte
l’azione di un’abilità può essere un attacco; in questi casi, la prova di
abilità può subire penalità da attacchi multipli, come indicato a pag. 237.

Quando una capacità ti indica di usare la CD di un’abilità specifica, puoi
calcolarla aggiungendo 10 + il tuo modificatore totale per quell’abilità.

> ### Prove Semplici
>
> Quando la possibilità di successo o fallimento dipende unicamente dal caso,
> effettui una prova semplice. Una prova semplice non include mai modificatori,
> bonus o penalità: tiri solo un d20 e confronti il risultato del dado con la
> CD. Solo le capacità che si applicano specificatamente alle prove semplici
> possono cambiare la CD delle prove; di solito, questi effetti influenzano solo
> alcuni tipi di prove semplici.
>
> Se più di una prova semplice causerebbe o impedirebbe la stessa cosa, tira una
> sola volta e usa la CD più alta. Nella rara eventualità che una prova semplice
> abbia una CD di 1 o meno, non tirare: la superi automaticamente. Per contro,
> se ha una CD di 21 o più, fallisci automaticamente.

> ### Prove Segrete
>
> A volte, in quanto giocatore, non dovresti conoscere il risultato esatto e gli
> effetti di una prova. In tali situazioni, le regole (o il GM) richiedono una
> prova segreta. Qualsiasi cosa utilizzi prove segrete ha il tratto segreto .
> Questo tipo di prove utilizza la formula consueta di quella prova, ma è il GM
> che tira, senza rivelare il risultato: si limita a descrivere l’informazione o
> gli effetti determinati dal risultato della prova. Se non sai che sta
> avvenendo una prova segreta (ad esempio, se il GM effettua un TS su Tempra
> segreto contro un veleno che non hai notato), non puoi usare capacità di
> fortuna o sfortuna (vedi riquadro a pag. 413), ma nel caso in cui un tale
> effetto dovesse applicarsi automaticamente, sarà il GM ad applicarlo alla
> prova segreta. Se sai che il GM sta effettuando una prova segreta, come
> avviene spesso per Individuare o Ricordare Conoscenze, puoi in genere attivare
> capacità di fortuna o sfortuna. Devi solo dirlo al GM, che applicherà la
> capacità alla prova.
>
> Il GM può decidere di effettuare qualsiasi prova in segreto, anche se di
> solito viene tirata apertamente. Per contro, il GM può lasciarti tirare
> qualsiasi prova, anche quelle che sarebbero segrete. Alcuni gruppi trovano più
> semplice lasciar tirare tutte le prove ai giocatori e cercare di evitare di
> agire in base a conoscenze che i personaggi non hanno, ad altri invece piace
> il mistero.
