---
source: Player Core (Eng), pag. 433
original-name: Downtime Mode
original-srd: https://2e.aonsrd.com/rules/493-downtime-mode
navigation-order: 15
---

# Modalità Pausa

La modalità pausa è scandita in giorni, anziché in minuti o scene. Di solito,
questa modalità di gioco si svolge quando ti trovi al sicuro in un insediamento,
magari mentre stai recuperando dalle tue avventure o studiando un artefatto che
hai trovato.

---

La pausa ti fornisce occasione di riposare a pieno, dedicarti all’artigianato o
alla tua professione, imparare nuovi incantesimi, riaddestrare talenti o
semplicemente divertirti. Puoi vendere oggetti ottenuti durante le avventure,
comprare merci e svolgere altre attività determinate dai tuoi talenti, dalle tue
abilità e dall’insediamento in cui ti trovi.

> ## Costo della Vita
>
> Potresti dover pagare il tuo costo di vita per i giorni trascorsi in pausa (i
> prezzi si trovano
> [qua](/regole/player-core/6-equipaggiamento#costo-della-vita)). Per evitare di
> pagare puoi [Sopravvivere](/azioni/sopravvivere), usando
> [Società](/abilita/societa) in un insediamento e
> [Sopravvivenza](/abilita/sopravvivenza) nella natura. Gli avventurieri più
> esperti spesso hanno amici o patroni che si occupano delle loro spese di vita.
> Potrebbero anche avere così tanto tesoro che il costo della vita (anche quello
> delle opzioni più costose) diventa un’inezia.

## Guadagnare

L’azione di abilità [Guadagnare](/abilita/guadagnare) ti permette di ottenere
denaro usando un’ampia varietà di abilità. Puoi sbizzarrirti nello scegliere con
la creatività quali abilità provare a usare, lavorando insieme al GM sui
dettagli. Potrebbero esserci abilità con cui è più difficile guadagnare di
altre. [Artigianato](/abilita/artigianato), [Esibizione](/abilita/esibizione) e
[Sapienza](/abilita/sapienza) sono i più affidabili. In un mondo di fantascienza
i lavori tendono a non essere particolarmente stabili, quindi potresti aver
bisogno di cercare nuovi incarichi abbastanza spesso. Sta al GM determinare il
livello degli incarichi che riesci a trovare, come indicato nell’attività
Guadagnare. Spesso ti conviene determinare quali lavori sono disponibili in più
abilità, in modo che tu possa scegliere l’opzione più lucrativa o interessante.

## Riposo Prolungato

In pausa, puoi trascorrere l’intera giornata e la notte riposando per recuperare
Punti Ferita pari al tuo modificatore di Costituzione (minimo 1) moltiplicato
per il doppio del tuo livello.

## Riaddestrare

Il riaddestramento ti offre la possibilità di alterare alcune delle tue scelte
di costruzione del tuo personaggio, cosa utile quando vuoi che questi prenda una
nuova direzione o desideri cambiare decisioni che non hanno soddisfatto le tue
aspettative. Puoi riaddestrare talenti, abilità e alcuni privilegi di classe
selezionabili. Non puoi riaddestrare la tua stirpe, lignaggio, background,
classe o punteggi di attributo. Non puoi compiere altre attività in pausa mentre
ti stai riaddestrando.

Il riaddestramento di solito richiede del tempo trascorso sotto la guida di un
maestro: può trattarsi di allenamento fisico, studio in biblioteca o immersione
in trance magiche condivise. Sarà il tuo GM a determinare se riesci ad ottenere
un addestramento vero e proprio, o se qualcosa può essere riaddestrata o meno.
In alcuni casi dovrai pagare l’istruttore. Alcune capacità possono essere
difficili o impossibili da riaddestrare (per esempio, il paradosso di uno
stregone del velo).

Quando ti riaddestri, in genere non puoi compiere scelte che non potevi fare
quando hai scelto l’opzione originale. Ad esempio, non puoi scambiare un talento
di abilità di 2° livello con uno di 4° livello, o con uno i cui prerequisiti non
erano soddisfatti nel momento in cui hai scelto il talento originale. Nel caso
in cui non ricordi se soddisfacessi i prerequisiti al tempo, chiedi al GM di
decidere. Se non hai più i prerequisiti per una capacità a causa del
riaddestramento, non puoi usarla. Potresti dover riaddestrare diverse capacità
in sequenza per avere tutte le capacità che desideri.

### Talenti

Puoi trascorrere una settimana di pausa riaddestrando uno dei tuoi talenti.
Rimuovi il vecchio talento e sostituiscilo con un altro dello stesso tipo. Ad
esempio, puoi scambiare un talento di abilità con un altro talento di abilità,
ma non con un talento da mistico.

### Abilità

Puoi trascorrere una settimana di pausa riaddestrando uno dei tuoi incrementi di
abilità. Riduci di un grado la tua competenza nell’abilità, che perde
l’incremento, e aumenta di uno il tuo grado di competenza nell’altra abilità. Il
nuovo grado di competenza deve essere uguale o inferiore a quello a cui hai
rinunciato. Ad esempio, se il tuo emissario è maestro in
[Esibizione](/abilita/esibizione) e [Furtività](/abilita/furtivita) ed esperto
in [Occultismo](/abilita/occultismo), puoi ridurre a esperto la competenza in
Furtività per diventare maestro in Occultismo, ma non per diventare leggendario
in Esibizione. Appunta il tuo livello quando riassegni gli incrementi di
abilità: il livello a cui hai cambiato le competenze nelle tue abilità può
influenzare la possibilità di riaddestrare talenti con prerequisiti di abilità.

Puoi anche trascorrere una settimana a riaddestrare un’abilità addestrata
iniziale ottenuta durante la creazione del personaggio.

### Privilegi di Classe

Puoi cambiare un privilegio di classe che ha richiesto una scelta, compiendone
un’altra. Alcuni, come cambiare un incantesimo nel tuo repertorio, richiedono
una settimana. Il GM ti comunicherà quanto tempo ci vuole per riaddestrare
scelte più importanti come una [connessione](/classi/mistico/connessioni) del
[mistico](/classi/mistico) o uno
[stile di leadership](/classi/emissario/stili-di-leadership) di un
[emissario](/classi/emissario); sarà sempre almeno un mese.

## Compere e Fabbricazione

Puoi comprare, vendere o scambiare in un negozio o nell'infosfera. Chiedi al GM
quali tipi di opzioni di compravendita siano disponibili, perché le variabili
sono molte a seconda di dove stai trascorrendo la tua pausa.

Comperare qualche oggetto comune o un ordine speciale nell'infosfera potrebbe
impiegare solo qualche ora, ma della compravendita approfondita in una città o
stazione spaziale richiede 1 giorno di pausa.

Il Prezzo di un oggetto indica il costo pieno per comprarlo. Puoi vendere un
oggetto a metà del suo Prezzo. A volte il GM potrebbe ritoccare questi valori
per riflettere la domanda e l’offerta o le peculiarità dei mercanti con cui stai
trattando.

### Fabbricare Oggetti

Puoi spendere il tuo tempo di pausa per usare l’attività di abilità
[Fabbricare](/azioni/fabbricare), creando nuovi oggetti a partire dalle materie
prime. La fabbricazione può essere un modo eccellente per perfezionare
l’equipaggiamento usato dal gruppo, ad esempio migliorando gli oggetti e
preparando quelli di cui è probabile che avrete bisogno nella prossima missione.

> ## Attività in Pausa Con Abilità
>
> Il [Capitolo 4: Abilità](/regole/player-core/4-abilita) include numerose
> attività in pausa, riassunte di seguito.
>
> [**Curare Malattia**](/azioni/curare-malattia)**:** Trascorri il tempo
> prendendoti cura di una creatura malata e cercando di guarirla.
>
> [**Fabbricare**](/azioni/fabbricare)**:** Usando l’abilità Artigianato puoi
> creare oggetti a partire da materie prime.
>
> [**Falsificare**](/azioni/falsificare)**:** Falsifichi un documento.
>
> [**Guadagnare**](/azioni/guadagnare)**:** Guadagni soldi, in genere usando
> Artigianato, Esibizione o Sapienza.
>
> [**Sopravvivere**](/azioni/sopravvivere)**:** Trovi cibo e rifugio nelle terre
> selvagge o in un insediamento.

## Altre Attività

Se desideri trascorrere la pausa in altri modi, concorda le tue attività con il
GM. Potresti gestire un'attività, meditare in un cosmomonastero, avviare una
carriera come celebrità, prendere il comando di una flotta stellare, formare una
famiglia o diventare un ministro in una chiesa di infosfera popolare. Oltre alle
opzioni più immediate per guadagnare o migliorare il tuo personaggio, è spesso
più gratificante cercare attività stimolanti e divertenti che possano aprire
nuove opportunità di crescita, avventure o relazioni.

### Obiettivi

Puoi contribuire a orientare lo svolgimento della campagna ponendoti obiettivi a
lungo termine che occupano più periodi di pausa per essere completati. Parlane
col GM e col resto del gruppo. Considera quali alleanze vuoi corroborare o i
cambiamenti che vorresti vedere nel mondo di gioco.
