---
source: Player Core (Eng), pag. 398
original-name: Damage Rolls
original-srd: https://2e.aonsrd.com/rules/349-damage-rolls
navigation-order: 3
---

# Tiri dei Danni

Colpi, incantesimi, pericoli e ogni sorta di altra insidia può infliggere danni,
che possono uccidere le creature e distruggere gli oggetti.

---

I danni diminuiscono i Punti Ferita (PF) di una creatura con un rapporto 1:1
(quindi una creatura che subisce 6 danni perde 6 Punti Ferita). Le regole
complete su perdere PF si trovano nella sezione
[Punti Ferita, Guarigione e Morente](/regole/player-core/8-giocare/punti-ferita-guarigione-e-morente).

I danni sono indicati talvolta con un numero fisso, ma di solito dovrai
effettuare un **tiro dei danni** per determinare quanti danni infliggi. Un tiro
dei danni utilizza in genere un numero e tipo di dadi determinato dall’arma o
dall’attacco senz’armi usato o dall’incantesimo lanciato, e spesso è influenzato
da vari modificatori, bonus e penalità. Come le prove, un tiro dei danni
(specialmente con un’arma da mischia) è spesso influenzato da svariati
modificatori, penalità e bonus. Quando effettui un tiro dei danni svolgi i passi
illustrati in dettaglio di seguito.

1. **Tira i dadi di danno** indicati dall’arma, attacco senz’armi o incantesimo
   e applica i modificatori, bonus e penalità che si applicano al risultato del
   tiro.
2. Determina il **tipo di danni**.
3. Applica ai danni le **immunità**, **debolezze** e **resistenze** del
   bersaglio.
4. Se restano danni, **riduci i Punti Ferita** del bersaglio di quell’ammontare.

## Passo 1: Tira i Dadi di Danno

La categoria e la quantità di dadi che tiri per i danni sono determinati dalla
tua arma, attacco senz’armi, incantesimo o a volte persino oggetto magico. Ad
esempio, se usi un doshko normale tiri 1d12. Se lanci un incantesimo
[lama del tempo](/incantesimi/lama-del-tempo) di 3° grado tiri 5d6. A volte,
specialmente nel caso delle armi, applichi ai danni modificatori, bonus e
penalità.

Ai tiri dei danni di armi **da mischia** e attacchi senz’armi di solito si somma
il tuo modificatore di attributo di Forza.

> **Tiro dei danni in mischia = dado di danno dell’arma o attacco senz’armi +
> modificatore di Forza + bonus + penalità**

Ai tiri dei danni delle armi a distanza solitamente non si somma un modificatore
di attributo, con l’eccezione delle armi da lancio che aggiungono il tuo
modificatore di Forza ai tiri dei danni e delle armi a distanza col tratto
propulsivo che aggiungono metà del modificatore ai tiri dei danni.

> **Tiro dei danni a distanza = dado di danno dell’arma** (+ modificatore di
> Forza per armi da lancio o metà del modificatore di Forza per un’arma
> propulsiva) **+ bonus + penalità**

Ai tiri dei danni di **incantesimi**, **granate** e oggetti simili non si
aggiunge un modificatore di attributo salvo diversamente specificato.

> **Tiro dei danni da incantesimo** (o effetto simile) **= dado di danno
> dell’effetto + bonus + penalità**

Come per le prove, puoi aggiungere bonus di circostanza, status o oggetto ai
tiri dei danni, ma se hai più bonus dello stesso tipo, aggiungi solo il più
altro di essi. Ai tiri dei danni puoi anche applicare penalità di circostanza,
status, oggetto o senza tipo; di nuovo, applica solo la penalità più alta di un
tipo specifico, ma tutte le penalità senza tipo.

Se le penalità combinate di un attacco riducono i danni a 0 o meno, infliggi
comunque 1 danno. Si possono tuttavia verificare situazioni particolari,
descritte di seguito.

### Aggiungere Dadi di Danno

Ogni arma indica il dado di danno usato per il suo tiro dei danni. Un’arma
standard infligge un dado di danno, ma passare alla versione tattica o migliore
dell'arma può aumentare il numero di dadi tirati, così come alcune azioni
speciali e incantesimi. Questi dadi aggiuntivi sono della stessa categoria del
normale dado di danno dell’arma o dell’attacco senz’armi.

### Contare i Dadi di Danno

Gli effetti basati sul numero di dadi di danno di un’arma includono solo il dado
di danno dell’arma più qualsiasi dado aggiuntivo derivante dal tipo dell'arma
(tattico, avanzato, superiore, d'elité, definitivo e ineguagliabile). Ai fini di
questi effetti non contano i dadi aggiuntivi che provengono da capacità, effetti
di specializzazione del critico, tratti delle armi e così via.

### Aumentare la Categoria del Dado

Quando un effetto ti chiede di aumentare la categoria dei dadi di danno della
tua arma, invece di usare i suoi normali dadi di danno dell’arma, utilizza il
dado di una categoria superiore, come indicato sotto (così, se stavi usando un
d4, useresti un d6 e così via). Se stai già usando un d12, la categoria del dado
è già al massimo. Non puoi aumentare la categoria del dado di danno della tua
arma più di una volta.

> **1d4 » 1d6 » 1d8 » 1d10 » 1d12**

### Danni Persistenti

I [danni persistenti](/condizioni/danno-persistente) sono una condizione che fa
sì che i danni si ripetano dopo il loro effetto originale. Come i danni normali,
possono essere raddoppiati o dimezzati in base al risultato di un tiro per
colpire o TS. A differenza dei danni normali, quando sei soggetto a danni
persistenti non li subisci subito: subisci i danni specificati alla fine del
turno, dopodiché effettui una prova semplice con CD 15 per determinare se
recuperi dai danni persistenti.

### Raddoppiare e Dimezzare i Danni

A volte dovrai dimezzare o raddoppiare una quantità di danni, come nel caso in
cui il risultato del tuo Colpo sia un colpo critico, o quando superi un TS base
su Riflessi contro un incantesimo. In tali casi, tiri per i danni normalmente,
aggiungendo i consueti modificatori, bonus e penalità; poi raddoppi o dimezzi la
quantità, come appropriato. Come di norma, arrotonda per difetto se dimezzi i
danni (ma 1 danno dimezzato rimane al minimo di 1 danno).

Quando raddoppi, il GM potrebbe consentirti di tirare i dadi due volte e
raddoppiare modificatori, bonus e penalità anziché raddoppiare il risultato, ma
ciò funziona meglio per attacchi a bersaglio singolo o incantesimi ai bassi
livelli, quando hai da tirare una modesta quantità di dadi. I benefici che
ottieni da un colpo critico, come il dado di danno aggiuntivo del tratto delle
armi [fatale](/tratti/fatale), non vengono raddoppiati.

## Passo 2: Tipo di Danni

Una volta calcolato l’ammontare di danni che infliggi, devi determinarne il
tipo. Il colpo di un fucile laser infligge danni da fuoco. La puntura di un
incantesimo [colpo entropico](/incantesimi/colpo-entropico) infligge danni da
vuoto. A volte potresti applicare danni di precisione, che infliggono più danni
per aver colpito una creatura in un punto debole o quando il bersaglio è in
qualche modo vulnerabile. I tipi di danni sono descritti
[qua](/regole/player-core/8-giocare/immunita-debolezza-e-resistenza#tipi-di-danno).

## Passo 3: Applica Immunità, Debolezze e Resistenze

Le difese contro certi tipi di danni o effetti si chiamano immunità o
resistenze, mentre le vulnerabilità sono chiamate debolezze. Applica prima le
[immunità](/regole/player-core/8-giocare/immunita-debolezza-e-resistenza#immunita),
poi le
[debolezze](/regole/player-core/8-giocare/immunita-debolezza-e-resistenza#debolezza)
e infine le
[resistenze](/regole/player-core/8-giocare/immunita-debolezza-e-resistenza#resistenza).

## Passo 4: Riduci i Punti Ferita

Qualsiasi danno rimanente riduce i Punti Ferita del bersaglio in rapporto 1:1.
Puoi trovare maggiori informazioni nella sezione
[Punti Ferita, Guarigione e Morente](/regole/player-core/8-giocare/punti-ferita-guarigione-e-morente).

### Attacchi Non Letali

Puoi effettuare un attacco non letale nel tentativo di mettere qualcuno fuori
combattimento anziché ucciderlo (vedi
[Fuori Combattimento](/regole/player-core/8-giocare/punti-ferita-guarigione-e-morente#fuori-combattimento)
e
[Morente](/regole/player-core/8-giocare/punti-ferita-guarigione-e-morente#morente)).
Le armi con il tratto [non letale](/tratti/non-letale) (pugni inclusi) lo fanno
automaticamente. Quando effettui un attacco non letale con un’arma che non
possiede il tratto non letale, subisci penalità di circostanza -2 al tiro per
colpire. Subisci questa penalità anche quando effettui un attacco letale usando
un’arma non letale. Incantesimi ed altri effetti con il tratto non letale che
riducono una creatura a 0 o meno Punti Ferita mettono fuori combattimento la
creatura invece di ucciderla.
