---
source: Player Core (Eng), pag. 389
original-name: "Chapter 8: Playing The Game"
original-srd: https://2e.aonsrd.com/rules/311-chapter-8-playing-the-game
navigation-order: 8
---

# Capitolo 8: Giocare

A questo punto, hai un personaggio e sei pronto a giocare a Starfinder! O magari
sei il GM e ti stai preparando alla tua prima avventura. In entrambi i casi,
questo capitolo ti fornisce una spiegazione dettagliata delle regole accennate
nel Capitolo 1. Questo capitolo inizia descrivendo le regole e le convenzioni
generali su come giocare il gioco e poi presenta una spiegazione più
approfondita delle regole per ogni modalità di gioco.

---

Prima di tuffarci nelle regole di Starfinder, è importante comprendere le tre
modalità del gioco, le quali determinano il ritmo dell’avventura e le regole
specifiche che userai in date situazioni. Ogni modalità scorre a velocità
differente e presenta un diverso livello di rischio per i personaggi. Il Game
Master (GM) determina la modalità più adatta alla storia e controlla la
transizione da una all’altra. Probabilmente, durante le sessioni di gioco, delle
modalità di gioco non si parlerà esplicitamente, passando semplicemente da
esplorazione a incontro durante l’avventura per poi dirigervi in un insediamento
e svolgere attività durante la pausa.

La più complessa è la **modalità incontro**, quella in cui l’azione assume un
ritmo intenso, perlopiù usata per il combattimento o altre situazioni dall’alta
posta in palio. Il GM passa solitamente alla modalità incontro chiedendo ai
giocatori di “tirare l’iniziativa”, per determinare l’ordine in cui ogni
personaggio svolge il proprio turno durante l’incontro. Il tempo si divide in
una serie di round, ciascuno dei quali dura circa 6 secondi nel mondo del gioco.
A ogni round i personaggi giocanti, le altre creature e a volte persino pericoli
o eventi si alternano in ordine di iniziativa. All’inizio del turno di un
partecipante, questi può utilizzare un dato numero di azioni (in genere 3 nel
caso di PG e altre creature), oltre a un’azione speciale denominata reazione.
Queste azioni e il modo in cui le utilizzi determinano come influenzi il mondo
all’interno di un incontro. Le regole complete per giocare in modalità incontro
sono [qua](/regole/player-core/8-giocare/modalita-incontro).

In **modalità esplorazione** il tempo è più flessibile e il gioco assume una
forma più libera. Minuti, ore e persino giorni nel mondo del gioco passano
rapidamente nel mondo reale, mentre i personaggi viaggiano, esplorano sezioni
disabitate di un sotterraneo, recuperano da una battaglia o interagiscono tra
loro durante le occasioni sociali. Spesso gli sviluppi in modalità esplorazione
portano a incontri; il GM passa alla relativa modalità fino al termine
dell’incontro, per poi ritornare alla modalità esplorazione. Le regole per
l’esplorazione sono [qua](/regole/player-core/8-giocare/modalita-esplorazione).

La terza è la modalità **pausa**. In pausa, i personaggi corrono pochi rischi e
il passaggio del tempo si misura in giorni o periodi prolungati. In queste
situazioni puoi forgiare una spada magica, ricercare un nuovo incantesimo o
prepararti per la prossima avventura. Le regole per la pausa sono
[qua](/regole/player-core/8-giocare/modalita-pausa).

## Compiere Scelte

Nel corso del gioco il GM descrive cosa sta succedendo nel mondo e poi chiede ai
giocatori: “dunque, cosa fate?”. Le scelte che effettui e il modo in cui il GM
risponde a queste ultime vanno a costruire una narrativa unica. Ogni esperienza
di gioco è differente, poiché capita di rado che vari gruppi prendano le
medesime decisioni. Ciò vale anche per il GM: scenari e incontri della stessa
avventura, presentati da due GM differenti, avranno enfasi e abbellimenti
totalmente diversi.

Spesso le tue scelte non comporteranno conseguenze o rischi immediati. Se stai
seguendo un sentiero in una foresta e giungi a un bivio, il GM chiederà: “da che
parte vai?”. Puoi scegliere di andare a destra o a sinistra, abbandonare il
sentiero o anche tornare in paese. Compiuta la scelta, il GM rivela cosa accade
dopo. Con il tempo, quella scelta può avere un impatto sugli incontri che
avverranno, ma in molti casi nulla di pericoloso accade immediatamente. A volte,
però, l’esito delle tue scelte non è così certo. In questi casi dovrai
effettuare una prova, come descritto [qua](/regole/player-core/8-giocare/prove).

## Linee Guida di Starfinder

Probabilmente il tuo gruppo parlerà del tipo di contenuto che volete nella
vostra partita prima dell’inizio della campagna. Di seguito vengono elencate
alcune assunzioni di base valide per molti gruppi. Il GM può trovare ulteriori
linee guida nel _GM Core_.

- Spargimenti di sangue, ferite e persino smembramenti potrebbero essere
  descritti. Tuttavia, descrizioni eccessivamente truculente e di crudeltà
  estrema dovrebbero essere evitate.
- Nel gioco possono svilupparsi relazioni sentimentali e sessuali, ma i
  giocatori dovrebbero evitare di essere troppo allusivi. Il sesso si svolge
  “dietro le quinte”. Bisognerebbe evitare che PG provi a dare inizio a una
  relazione con un altro.
- Descrizioni eccessivamente disgustose o volgari andrebbero evitate.

I personaggi giocanti non dovrebbero compiere gli atti seguenti:

- Torturare
- Stuprare, avere contatti sessuali non consenzienti, fare minacce sessuali
- Ferire i bambini, inclusi abusi sessuali
- Possedere schiavi o trarre profitto dallo schiavismo
- Usare la magia di controllo mentale in modi riprovevol

Gli antagonisti potrebbero compiere atti del genere “dietro le quinte”, ma molti
gruppi scelgono di non far compiere azioni simili nemmeno agli antagonisti.
