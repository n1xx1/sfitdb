---
source: Player Core (Eng), pag. 402
original-name: Hit Points, Healing, and Dying
original-srd: https://2e.aonsrd.com/rules/367-hit-points-healing-and-dying
navigation-order: 5
---

# Punti Ferita, Guarigione e Morente

Per gli avventurieri, le ferite e la morte si nascondono dietro ogni angolo.

---

## Punti Ferita

Tutte le creature e gli oggetti hanno Punti Ferita (PF). Il tuo valore di Punti
Ferita massimi rappresenta la tua salute, vitalità e vigore eroico quando sei in
buona salute e riposato. I tuoi Punti Ferita massimi includono i Punti Ferita
che ottieni al 1° livello dalla tua stirpe e dalla tua classe, quelli che
ottieni ai livelli superiori per la tua classe e quelli che ottieni da altre
fonti (come il talento generico [Robustezza](/talenti/robustezza)). Quando
subisci danni, riduci i tuoi Punti Ferita attuali di un numero pari ai danni
subiti.

Alcuni incantesimi, oggetti e altri effetti, oltre al semplice riposo, possono
guarire creature viventi e non morte. Quando vieni guarito, recuperi Punti
Ferita pari all’ammontare guarito, fino ai tuoi Punti Ferita massimi.

## Punti Ferita Temporanei

Alcuni incantesimi o capacità ti danno Punti Ferita temporanei. Tienine traccia
separatamente dai tuoi Punti Ferita attuali e massimi: quando subisci danni,
riduci prima i tuoi Punti Ferita temporanei. Di solito i Punti Ferita temporanei
hanno una durata limitata. Non puoi recuperare Punti Ferita temporanei perduti
tramite la guarigione, ma puoi ottenerne altri per mezzo di differenti capacità.
Puoi avere Punti Ferita temporanei solo da una singola fonte alla volta. Se
ottieni Punti Ferita temporanei quando ne hai già, scegli se tenere l’ammontare
che già possiedi con la corrispondente durata o ottenere quelli nuovi con la
loro durata.

## Guarigione Rapida e Rigenerazione

Una creatura con guarigione rapida o rigenerazione recupera l’ammontare indicato
di Punti Ferita a ogni round, all’inizio del proprio turno. Una creatura con
rigenerazione ha dei benefici addizionali: la sua condizione
[morente](/condizioni/morente) non incrementa mai a un valore che la ucciderebbe
(per molte creature, rigenerazione impedisce di andare oltre morente 3),
fintanto che la rigenerazione è attiva. Se la creatura subisce danni di un tipo
indicato alla voce rigenerazione, la sua rigenerazione si disattiva fino alla
fine del suo prossimo turno.

## Oggetti e Punti Ferita

Gli oggetti hanno Punti Ferita come le creature, ma le regole per danneggiarli
sono diverse, come spiegato
[qua](/regole/player-core/6-equipaggiamento#danno-agli-oggetti). Un oggetto ha
una statistica Durezza che riduce i danni del suo ammontare. L’oggetto subisce i
danni restanti. Se un oggetto viene ridotto a 0 PF, è distrutto. Gli oggetti
hanno anche una Soglia di Rottura: se i loro PF raggiungono un ammontare pari o
inferiore a esso diventano rotti, dunque non possono essere usati per la loro
normale funzione e non concedono bonus. Per danneggiare un oggetto incustodito
bisogna in genere attaccarlo direttamente, cosa che può essere difficile a causa
di Durezza e immunità. Di solito non puoi attaccare un oggetto custodito (che si
trovi addosso a una creatura).

# Fuori Combattimento

Le creature non possono essere ridotte a meno di 0 Punti Ferita. In genere,
quando raggiungono 0 Punti Ferita, muoiono e vengono rimosse dal gioco a meno
che l’attacco fosse [non letale](/tratti/non-letale), nel qual caso sono invece
fuori combattimento per un tempo significativo (di solito 1 minuto o più).
Quando le creature non morte e i costrutti raggiungono 0 Punti Ferita, vengono
distrutti.

I personaggi giocanti, i loro compagni e altri personaggi e creature
significative non muoiono automaticamente quando raggiungono 0 Punti Ferita:
sono invece fuori combattimento e a rischio di morte. A discrezione del GM,
anche antagonisti, mostri potenti, PNG particolari e nemici con capacità
speciali in grado di riportarli in combattimento (come ferocia, rigenerazione o
magie di guarigione) possono usare queste regole.

In quanto personaggio giocante, quando sei ridotto a 0 Punti Ferita sei fuori
combattimento con i seguenti effetti:

- **Sposta la tua posizione nell’ordine di iniziativa** direttamente a prima del
  turno in cui sei stato ridotto a 0 PF.
- **Ottieni la condizione [morente](/condizioni/morente) 1**. Se l’effetto che
  ti ha messo fuori combattimento è un successo critico dell’attaccante o il
  risultato di un tuo fallimento critico, ottieni invece la condizione
  morente 2. Se hai la condizione [ferito](/condizioni/ferito), aumenti il tuo
  valore di morente di un ammontare pari al tuo valore di ferito. Se il danno è
  stato inflitto da un attacco o effetto non letale, non ottieni la condizione
  morente; sei invece [privo di sensi](/condizioni/privo-di-sensi) con 0 Punti
  Ferita.

## Morente

Quando hai la condizione [morente](/condizioni/morente), ti stai dissanguando o
ti trovi comunque in punto di morte. Fintanto che hai questa condizione, sei
[privo di sensi](/condizioni/privo-di-sensi). Morente include sempre un valore:
se questo valore raggiunge 4, muori. Quando sei morente, il tuo valore di
morente può aumentare o diminuire in due modi.

### Prove di Recupero

Quando sei [morente](/condizioni/morente), all’inizio di ciascun tuo turno devi
effettuare una prova semplice con CD pari a 10 + il tuo valore attuale di
morente per determinare se migliori o peggiori.

**Successo Critico** Il tuo valore di morente si riduce di 2.

**Successo** Il tuo valore di morente si riduce di 1.

**Fallimento** Il tuo valore di morente aumenta di 1.

**Fallimento Critico** Il tuo valore di morente aumenta di 2.

### Subire Danni

Se subisci danni mentre hai già la condizione [morente](/condizioni/morente),
aumenta la tua condizione morente di 1, o di 2 se il danno deriva da un colpo
critico dell’attaccante o da un tuo fallimento critico.

### Perdere la Condizione Morente

Se raggiungi [morente](/condizioni/morente) 0, perdi la condizione morente. Se
sei ancora a 0 Punti Ferita resti [privo di sensi](/condizioni/privo-di-sensi),
ma puoi svegliarti come descritto in quella condizione. Se arrivi ad avere 1
Punto Ferita o più perdi automaticamente la condizione morente e ti svegli.

Ogni volta che perdi la condizione morente ottieni la condizione
[ferito](/condizioni/ferito) 1, o aumenti di 1 il tuo valore di ferito se ce
l’hai già.

## Morte

Dopo che sei morto, non puoi agire o recuperare azioni, non puoi essere
influenzato da incantesimi che bersagliano le creature (a meno che non
bersaglino specificatamente le creature morte), e a tutti gli altri fini sei un
oggetto. Quando muori vieni ridotto a 0 Punti Ferita se ne avevi un ammontare
differente, e non puoi essere portato sopra 0 Punti Ferita fintanto che rimani
morto. Alcune magie riportano in vita le creature, come il rituale
[resuscitare](/incantesimi/resuscitare) o l’incantesimo
[reviviscenza akashica](/incantesimi/reviviscenza-akashica), benché queste
capacità non siano prive di rischi o effetti, e artefatti o poteri singolari
possano interferire con esse.

## Morte Istantanea

Ci sono modi in cui puoi morire istantaneamente, senza prima raggiungere la
condizione [morente](/condizioni/morente).

### Effetti di Morte

Alcuni incantesimi e capacità possono ucciderti immediatamente o portarti sulla
soglia della morte senza ridurti prima a 0 Punti Ferita. Queste capacità hanno
il tratto [morte](/tratti/morte) e in genere sono basati
sull’[energia del Vuoto](/tratti/vuoto), l’antitesi della vita, o su altri
effetti che bersagliano la mente o l’anima. Se vieni ridotto a 0 Punti Ferita da
un effetto di morte, vieni ucciso all’istante senza dover raggiungere morente 4.
Per esempio, l’incantesimo [massacro](/incantesimi/massacro), un incantesimo
estremamente potente, può uccidere automaticamente le creature che falliscono il
tiro salvezza contro i suoi effetti.

### Danni Massicci

Muori all’istante se subisci danni pari o superiori al doppio dei tuoi Punti
Ferita massimi in un singolo colpo.

> ## Condizioni Correlate a Morte e Morente
>
> Gli effetti della condizione morente sono descritti [qua](#morente), ma
> potresti aver bisogno di consultare anche le condizioni privo di sensi, ferito
> e condannato.
>
> ### Privo di Sensi
>
> Stai dormendo o sei stato messo fuori combattimento. Non puoi agire. Subisci
> penalità di status -4 a CA, Percezione e TS su Riflessi, e hai le condizioni
> accecato e impreparato. Quando ottieni questa condizione, cadi prono e lasci
> cadere gli oggetti che stavi impugnando o tenendo a meno che l’effetto non
> specifichi altrimenti o che il GM non determini che sei in una posizione per
> cui ciò non accade.
>
> **Se sei privo di sensi perché sei morente**, non puoi svegliarti fintanto che
> hai 0 Punti Ferita. Se vieni riportato a 1 Punto Ferita o più tramite
> guarigione, perdi le condizioni morente e privo di sensi e puoi agire
> normalmente nel tuo prossimo turno.
>
> **Se sei privo di sensi e a 0 Punti Ferita, ma non morente**, torni
> naturalmente a 1 Punto Ferita e ti svegli una volta trascorso tempo a
> sufficienza. Il GM determina quanto tempo resti privo di sensi, da un minimo
> di 10 minuti a diverse ore. Se vieni guarito durante questo periodo, perdi la
> condizione privo di sensi e puoi agire normalmente nel tuo prossimo turno.
>
> **Se sei privo di sensi e hai più di 1 Punto Ferita** (in genere perché sei
> addormentato o privo di sensi a causa di un effetto), ti svegli per una delle
> cause seguenti. Ognuna di queste ti fa perdere la condizione privo di sensi.
>
> - Subisci danni, ammesso che questi non ti riducano a 0 Punti Ferita (in tal
>   caso, rimani privo di sensi e ottieni la condizione morente come di norma).
> - Vieni guarito in un modo che non sia la guarigione naturale data dal sonno.
> - Qualcuno ti sveglia scuotendoti, usando un’azione Interagire.
> - Attorno a te si verificano forti rumori; ciò però non è automatico.
>   All’inizio del tuo turno, effettui automaticamente una prova di Percezione
>   contro la CD del rumore (o la CD più bassa se c’è più di un rumore), e se la
>   superi ti svegli. Ciò è spesso CD 5 nel caso di una battaglia, ma se le
>   creature cercano di restare in silenzio attorno a te, questa prova di
>   Percezione usa la loro CD di Furtività. Alcuni effetti magici ti fanno
>   dormire così profondamente che non ti consentono di tentare questa prova di
>   Percezione.
> - Se stai semplicemente dormendo, il GM decide che ti svegli perché hai
>   riposato abbastanza o perché qualcosa ti ha disturbato.
>
> ### Ferito
>
> Hai subito un grave infortunio durante un combattimento. Ogni volta che perdi
> la condizione morente diventi ferito 1 se non avevi già la condizione ferito.
> Se invece l’avevi già, il valore della tua condizione ferito aumenta di 1. Se
> ottieni la condizione morente mentre sei ferito, aumenta il valore della
> condizione morente del tuo valore di ferito. La condizione ferito termina se
> qualcuno riesce a farti recuperare Punti Ferita con Curare Ferite, o se vieni
> riportato al tuo massimo di Punti Ferita e riposi per 10 minuti.
>
> ### Condannato
>
> La vita ti scivola fra le mani e ti avvicini sempre più alla morte. Alcuni
> potenti incantesimi e creature malvagie possono infliggerti la condizione
> condannato, che include sempre un valore. Il valore massimo di morente a cui
> muori viene ridotto dalla tua condizione condannato. Ad esempio, se sei
> condannato 1 muori raggiungendo morente 3 anziché morente 4. Se il tuo valore
> massimo di morente viene ridotto a 0, muori all’istante. Quando muori, non sei
> più condannato. Il tuo valore di condannato diminuisce di 1 dopo ogni intera
> notte di riposo.
>
> ## Recupero Eroico
>
> Se hai almeno 1 [Punto Eroe](/regole/player-core/8-giocare/punti-eroe), puoi
> spendere tutti i tuoi restanti Punti Eroe all’inizio del tuo turno o quando il
> tuo valore di morente aumenterebbe. Perdi interamente la condizione morente e
> ti stabilizzi con 0 Punti Ferita. Non ottieni la condizione ferito né aumenti
> il suo valore per aver perso in tal modo la condizione morente; se ce l’hai
> già, non la perdi e non ne diminuisci il valore.
