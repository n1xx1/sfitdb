---
source: Player Core (Eng), pag. 412
original-name: Movement
original-srd: https://2e.aonsrd.com/rules/393-movement
navigation-order: 8
TODO: finire link
---

# Movimento

Il tuo movimento e la tua posizione determinano il modo in cui interagisci con
il mondo. Nelle modalità esplorazione e pausa il movimento è relativamente
fluido. In modalità incontro, invece, il movimento segue le regole aggiuntive
spiegate in [Movimento Tattico](#movimento-tattico). Le regole di seguito si
applicano in tutte le modalità di gioco.

---

## Tipi di Movimento

Gran parte delle creature ha una Velocità, che indica la rapidità con cui si può
muovere sul terreno.

Alcune capacità ti concedono tipi di movimento diversi, ad esempio in aria o
sottoterra. Ognuno di questi tipi di movimento speciali ha il proprio valore di
Velocità. Molte creature hanno queste Velocità naturalmente, come un
[barathu](/stirpi/barathu) che ha una velocità di Volare o un
[kalo](/stirpi/kalo) che ha una Velocità di nuotare. I vari tipi di movimento
sono elencati di seguito. Dato che puoi usare l’azione
[Avanzare](/azioni/avanzare) solo con la tua Velocità normale, per muoverti con
uno di questi tipi di movimento speciali devi usare un’azione speciale, e non
puoi fare un [Passo](/azioni/passo) con uno di questi tipi di movimento. Poiché
la Velocità in sé si riferisce solo alla tua Velocità sul terreno, le regole che
coinvolgono questi tipi di movimento speciali indicano a quale tipo di movimento
si applicano. Le Velocità possono essere aumentate e diminuite da bonus e
penalità di oggetto, circostanza e status. Le penalità non possono ridurre la
tua velocità a meno di 1,5 metri a meno che non sia diversamente indicato.

Per passare da un tipo di movimento all’altro devi terminare la tua azione che
ha il primo tipo di movimento e usare una nuova azione con il secondo. Ad
esempio, se hai [Scalato](/azioni/scalare) per 3 metri fino in cima a una
scogliera, poi puoi Avanzare in avanti di 3 metri. In alcuni casi il GM potrebbe
stabilire altrimenti, soprattutto se ti stai spostando di una distanza molto
breve usando un tipo di movimento.

### Velocità

Gran parte dei personaggi e dei mostri hanno una statistica Velocità che indica
quanto rapidamente si muovono sul suolo. Questa statistica viene anche chiamata
Velocità sul terreno quando è necessario distinguerla dalle Velocità speciali.

Quando usi l’azione [Avanzare](/azioni/avanzare), ti muovi di un numero di metri
pari alla tua Velocità. Anche numerose altre capacità ti consentono di muoverti,
da [Andare Carponi](/azioni/andare-carponi) a [Saltare](/azioni/Saltare), e in
genere sono basate in qualche modo sulla tua Velocità. Ogni volta che una regola
menziona la tua Velocità senza specificarne il tipo, si riferisce alla tua
Velocità sul terreno.

**Fluttuare:** alcune creature, come i [barathu](/stirpi/barathu), hanno una
Velocità sul terreno che rappresenta la rapidità con cui possono muoversi mentre
fluttuano entro 1,5 metri da una superficie solida. Le creature che fluttuano
non sono considerate come se stessero volando, ma possono evitare certi tipi di
[terreno difficile](#terreno-difficile) o
[pericoloso](/regole/TODO-hazardous-terrain), a discrezione del GM.

### Velocità di Nuotare

Con una Velocità di nuotare, puoi spingerti nell’acqua con poco sforzo. Anziché
effettuare una prova di [Atletica](/abilita/atletica) per
[Nuotare](/azioni/nuotare), la superi automaticamente e ti muovi fino alla tua
Velocità di nuotare anziché quella indicata. Muoversi verso l’alto o il basso è
considerato come muoversi attraverso [terreno difficile](#terreno-difficile).

Potresti comunque dover effettuare prove di Nuotare in condizioni sfavorevoli o
per attraversare acque turbolente. Puoi anche decidere di tirare una prova di
Atletica per Nuotare anziché accettare il successo automatico, nella speranza di
ottenere un successo critico. La tua Velocità di nuotare ti concede bonus di
circostanza +4 alle prove di Atletica per Nuotare.

Avere una Velocità di nuotare non significa necessariamente poter respirare
sott’acqua, quindi potresti dover trattenere il respiro per evitare di
[affogare](/regole/TODO-drowning).

### Velocità di Scalare

Una Velocità di scalare ti consente di salire o scendere su superfici inclinate
o verticali. Anziché effettuare una prova di [Atletica](/abilita/atletica) per
[Scalare](/azioni/scalare), la superi automaticamente e ti muovi fino alla tua
Velocità di scalare anziché quella indicata.

Potresti dover comunque effettuare prove di Atletica per Scalare in condizioni
sfavorevoli o su superfici estremamente ardue, o per superare piani orizzontali
come un soffitto. Puoi anche decidere di tirare una prova di Atletica per
Scalare anziché accettare il successo automatico, nella speranza di ottenere un
successo critico. La tua Velocità di scalare ti concede bonus di circostanza +4
alle prove di Atletica per Scalare.

Se hai una Velocità di scalare, non sei [impreparato](/condizioni/impreparato)
mentre scali.

### Velocità di Scavare

Una Velocità di scavare ti consente di scavare sottoterra. Se hai una Velocità
di scavare puoi usare l’azione [Scavare](/azioni/scavare). In genere scavando
non ti lasci dietro un tunnel, a meno che la capacità non lo indichi
esplicitamente. Gran parte delle creature devono trattenere il respiro mentre
scavano, e possono aver bisogno di
[percezione tellurica](/regole/TODO-tremorsense) per orientarsi con precisione.

### Velocità di Volare

Fintanto che hai una Velocità di volare, puoi usare le azioni
[Volare](/azioni/volare) e [Arrestare una Caduta](/azioni/arrestare-una-caduta).
Puoi tentare di [Manovrare in Volo](/azioni/manovrare-in-volo) se sei addestrato
nell’abilità [Acrobazia](/abilita/acrobazia).

Le condizioni del vento possono influenzare il modo in cui usi l’azione Volare.
In generale, muoversi controvento usa le stesse regole del
[terreno difficile](#terreno-difficile) (o terreno difficile superiore, se voli
anche verso l’alto), mentre seguire il vento ti consente di muoverti per 3 metri
ogni 1,5 metri di movimento spesi (non cumulativi con il fatto di volare verso
il basso). Per ulteriori informazioni sullo spendere movimento, vedi
[Movimento Tattico](#movimento-tattico).

Il movimento verso l’alto o il basso è relativo alla gravità della zona; se sei
in un posto con gravità zero, muoverti verso l’alto o il basso non è diverso dal
muoversi in orizzontale.

## Cadere

Se cadi da più di 1,5 metri, quando atterri subisci danni contundenti pari alla
distanza percorsa nella caduta per 5, diviso 3. Le cadute superiori a 450 metri
si considerano come se fossero di 450 metri (750 danni). Se subisci danni da
caduta, atterri [prono](/condizioni/prono). Nel primo round di caduta percorri
circa 150 metri, e circa 450 metri in ciascuno dei round successivi.

Puoi [Afferrare un Bordo](/azioni/afferrare-un-bordo) come reazione per ridurre
i danni di alcune cadute o [Arrestare la Caduta](/azioni/arrestare-la-caduta)
sei hai velocità di Volare. Inoltre, se cadi in acqua, sulla neve o su altre
sostanze relativamente soffici, puoi considerare la caduta come se fosse
inferiore di 6 metri, o 9 metri se ti tuffi intenzionalmente. La riduzione
effettiva non può superare la profondità (quindi, quando cadi in acqua profonda
3 metri, consideri la caduta come inferiore di 3 metri).

### Cadere su una Creatura

Se atterri su una creatura, quella creatura deve effettuare un TS su Riflessi
con CD 15. Atterrare esattamente sopra una creatura dopo una lunga caduta è
pressoché impossibile.

**Successo Critico** La creatura non subisce danni.

**Successo** La creatura subisce danni contundenti pari a un quarto dei tuoi
danni da caduta.

**Fallimento** La creatura subisce danni contundenti pari a metà dei tuoi danni
da caduta.

**Fallimento Critico** La creatura subisce il tuo stesso ammontare di danni da
caduta.

### Oggetti in Caduta

Un oggetto lasciato cadere subisce danni come una creatura. Se atterra su una
creatura, questa può effettuare un tiro salvezza su Riflessi usando le stesse
regole di quando una creatura cade su un’altra. Pericoli e incantesimi che
coinvolgono oggetti in caduta, come una frana, hanno regole proprie che
determinano l’interazione con le creature e i danni che infliggono.

## Movimento Tattico

Il tuo movimento nella modalità incontro (e in altri momenti in cui misurare
precisamente il movimento è rilevante) dipende dalle azioni o capacità che usi.
Che tu [Avanzi](/azioni/avanzare), faccia un [Passo](/azioni/passo),
[Nuoti](/azioni/nuotare) o [Scali](/azioni/scalare), la tua distanza massima è
basata sulla tua Velocità. Alcuni impianti, talenti o oggetti magici possono
concederti altri tipi di movimento, consentendoti di
[nuotare](#velocita-di-nuotare), [scalare](#velocita-di-scalare),
[scavare](#velocita-di-scavare) o [volare](#velocita-di-volare) rapidamente.
Certe abilità hanno il tratto [attraversamento](/tratti/attraversamento), che ti
permette di sostituire altre forme di movimento che possiedi al posto
dell'azione Avanzare dell'abilità.

Quando le regole menzionano un “costo del movimento” o “spendere movimento”, si
riferiscono a quanti metri della tua [Velocità](#velocita) costa muoverti da un
punto all’altro. Normalmente il movimento costa il numero di metri di cui ti
stai muovendo. A volte è però più arduo muoversi di una certa distanza a causa
di [terreno difficile](#terreno-difficile) o altri fattori. In questi casi
potresti dover spendere una differente quantità di movimento per andare da un
luogo all’altro.

### Movimento sulla Griglia

Se un incontro include un combattimento, spesso è una buona idea tenere traccia
del movimento e delle posizioni dei partecipanti usando un Pathfinder Flip-Mat
(o un’altra forma di griglia che mostri il terreno) e delle miniature per
rappresentare i combattenti. Quando un personaggio si muove su una griglia, ogni
quadretto di 2,5 cm della griglia corrisponde a 1,5 metri nel mondo di gioco.
Dunque, una creatura che si muove in linea retta spende 1,5 metri del suo
movimento per ogni quadretto che attraversa. Il
[terreno difficile](#terreno-difficile), può fare in modo che alcuni quadretti
ti costino più movimento.

#### Movimento Diagonale

Poiché attraversando gli spazi in diagonale si copre maggiore distanza, questo
movimento si conta in modo diverso. Il primo quadretto di movimento diagonale
che effettui in un turno conta come 1,5 metri, il secondo conta come 3 metri, e
da quel momento in poi alterni fra i due. Ad esempio, muovendoti in diagonale
per 4 quadretti conteresti 1,5 metri, poi 3, poi 1,5 e poi 3, per un totale di 9
metri. Durante il tuo turno devi tenere il conto del tuo movimento diagonale
totale, ma il conto si azzera alla fine del tuo turno. Il diagramma a pag. 415
ti mostra un esempio.

#### Movimento Tridimensionale

La maggior parte dei movimenti di una partita sono rappresentabili su una mappa
piatta. Se una creatura sta volando, nuotando o si sta muovendo in altro modo
nello spazio tridimensionale, vedi i consigli alla voce
[Battaglie Speciali](/regole/player-core/8-giocare/modalita-incontro#battaglie-speciali).

### Taglia, Spazio e Portata

Creature e oggetti di taglie differenti occupano diverse porzioni di spazio. Le
taglie e gli spazi occupati da ciascuna su una griglia sono indicate nella
tabella Taglia e Portata (vedi sotto). La tabella indica anche la portata tipica
di una creatura per ogni taglia, sia per creature alte (gran parte dei bipedi)
che per quelle lunghe (gran parte dei quadrupedi). Vedi
[Gittata e Portata](/regole/player-core/8-giocare/effetti#gittata-e-portata) per
ulteriori informazioni sulla portata.

La voce Spazio indica quanti metri misura ogni lato dello spazio di una
creatura, quindi una creatura Grande riempie uno spazio di 3 metri per 3 metri,
ossia 4 quadretti sulla griglia (se devi misurare in tre dimensioni, il loro
spazio è anche di 3 metri in altezza). A volte, parte di una creatura si estende
oltre il suo spazio, come quando una
[pescatore celeste](/creature/pescatore-celeste) ti afferra coi suoi filamenti
lazo: in tal caso, il GM consente in genere di attaccare la porzione estesa,
anche se il corpo principale della creatura è fuori dalla tua portata.

#### Taglia e Portata

| Taglia       |      Spazio       | Portata (Alta) | Portata (Lunga) |
| ------------ | :---------------: | :------------: | :-------------: |
| Minuscola    | Meno di 1,5 metri |    0 metri     |     0 metri     |
| Piccola      |     1,5 metri     |   1,5 metri    |    1,5 metri    |
| Media        |     1,5 metri     |   1,5 metri    |    1,5 metri    |
| Grande       |      3 metri      |    3 metri     |    1,5 metri    |
| Enorme       |     4,5 metri     |   4,5 metri    |     3 metri     |
| Mastodontica |   6 metri o più   |    6 metri     |    4,5 metri    |

Una creatura o un oggetto Piccolo o più grande occupa almeno 1 quadretto su una
griglia, e le creature di queste taglie non possono in genere condividere spazi,
eccetto in situazioni come quella di un personaggio sopra una cavalcatura.

Più creature Minuscole possono occupare lo stesso quadretto. Possono starcene
almeno quattro, ma il GM può determinare che ce ne stiano anche di più. Le
creature Minuscole possono anche occupare uno spazio occupato da una creatura
più grande, e, se hanno portata 0 metri, devono farlo per poter attaccare.

> ### Reazioni al Movimento
>
> Alcune reazioni e azioni gratuite sono innescate da una creatura che compie
> un’azione con il tratto movimento. L’esempio principale Colpo Reattivo
> (riprodotto sotto). Le azioni con il tratto movimento possono innescare
> reazioni o azioni gratuite per tutta la distanza percorsa. Ogni volta che esci
> da un quadretto entro la portata di una creatura, il tuo movimento innesca
> quelle reazioni e azioni gratuite (anche se non più di una volta per ogni
> azione di movimento per una data creatura). Se usi un’azione di movimento ma
> non esci da un quadretto, l’innesco avviene alla fine di quell’azione o
> capacità. Alcune azioni, come Passo, specificano che non innescano reazioni o
> azioni gratuite basate sul movimento.
>
> {{% include page="../azioni-altro/colpo-reattivo" level=3 %}}

### Muoversi Attraverso lo Spazio di una Creatura

Puoi attraversare lo spazio di una creatura consenziente. Se vuoi attraversare
lo spazio di una creatura non consenziente, puoi
[Destreggiarti](/azioni/destreggiarsi) nel suo spazio. Non puoi terminare il
movimento in un quadretto occupato da un’altra creatura, ma puoi terminare
un’azione di movimento nel suo quadretto se usi immediatamente un’altra azione
di movimento per uscirne. Se due creature finiscono nello stesso spazio
incidentalmente, il GM determina quale viene spinta fuori (o se una cade a
terra).

#### Creature Prone e Incapacitate

Puoi condividere uno spazio con una creatura [prona](/condizioni/prona) se è
consenziente, [priva di sensi](/condizioni/priva-di-sensi) o
[morta](/condizioni/morta), e se è della tua taglia o più piccola. In alcune
situazioni il GM può concederti di salire sul cadavere o sul corpo privo di
sensi di una creatura più grande. Una creatura prona non può alzarsi mentre
qualcun altro occupa il suo spazio, ma può
[Andare Carponi](/azioni/andare-carponi) in uno spazio dove può alzarsi, o
tentare di [Spingere](/azioni/spingere) via l’altra creatura.

#### Creature di Taglie Differenti

In gran parte dei casi puoi attraversare lo spazio di una creatura di almeno tre
taglie più grande di te. Ciò significa che una creatura Media può attraversare
lo spazio di una creatura Mastodontica e che una creatura Piccola può
attraversare lo spazio di una creatura Enorme o Mastodontica. Allo stesso modo,
una creatura più grande può attraversare lo spazio di una creatura più piccola
di tre taglie o più. Non puoi comunque terminare il tuo movimento in uno spazio
occupato da una creatura.

Le creature Minuscole sono un’eccezione, esattamente come rispetto alla
condivisione dello spazio. Possono attraversare lo spazio di qualsiasi creatura
e persino terminarvi il movimento. Analogamente, le altre creature possono
muoversi attraverso lo spazio di una creatura Minuscola e terminarvi il
movimento.

#### Oggetti

Poiché gli oggetti non sono mobili come le creature, è più probabile che
riempiano uno spazio. Ciò significa che non puoi sempre attraversare il loro
spazio allo stesso modo di uno spazio occupato da una creatura. Puoi essere in
grado di occupare lo stesso quadretto di una statua della tua taglia, ma non di
un’ampia colonna. Il GM determina se puoi muoverti normalmente nel quadretto di
un oggetto, si applichino regole speciali o se non puoi proprio muoverti in quel
quadretto.

### Movimento Forzato

Quando un effetto ti costringe a muoverti, o se inizi a cadere, la distanza che
percorri è definita dall’effetto che ti ha mosso, non dalla tua Velocità. Il
movimento forzato non innesca reazioni che vengono innescate dal movimento. Tra
le cause più comuni di movimento forzato ci sono le azioni di
[Atletica](/abilita/atletica) [Riposizionare](/azioni/riposizionare) e
[Spingere](/azioni/spingere) o [Spinta Stellare](/talenti/spinta-stellare) del
[solarian](/classi/solarian). Nei rari casi in cui non fosse chiaro se il tuo
movimento è forzato o volontario, è il GM a decidere.

Se il movimento forzato ti porterebbe in uno spazio che non puoi occupare (ad
esempio perché si frappongono degli oggetti o perché non possiedi il tipo di
movimento necessario a raggiungerlo), il tuo movimento termina nell’ultimo
spazio che puoi occupare.

In genere la creatura o l’effetto che forza il movimento sceglie il percorso
della vittima. Se vieni spinto o tirato, in genere puoi essere mosso attraverso
terreni pericolosi, spinto oltre un precipizio o simili. Capacità che ti
riposizionano in qualche altro modo non possono porti in simili luoghi
pericolosi a meno che non specifichino altrimenti. In ogni caso, il GM ha la
decisione finale in caso di dubbi su dove il movimento forzato possa portare una
creatura.

Alcune capacità permettono a una creatura di muoversi mentre ne trasporta
un’altra con sé. Per la creatura trasportata questo conta come movimento
forzato. Salvo diversamente specificato, entrambe le creature seguono lo stesso
percorso mentre ciò avviene: così, ad esempio, la creatura trasportante non può
trascinare la sua vittima attraverso dei pericoli mentre lei li evita.

## Terreno

Diversi tipi di terreno possono complicare il tuo movimento rallentandoti,
danneggiandoti o mettendoti in pericolo. Attraversare questi tipi di terreno può
essere arduo, ma può anche concederti un vantaggio sui tuoi avversari.

### Terreno Difficile

Il terreno difficile è qualsiasi terreno intralci il movimento, da superfici
particolarmente sconnesse o instabili a spesso sottobosco e innumerevoli altri
impedimenti. Muoversi in un quadretto di **terreno difficile** (o muoversi di
1,5 metri in una zona di terreno difficile, se non stai usando una griglia)
costa 1,5 metri di movimento aggiuntivo. Muoversi in un quadretto di **terreno
difficile superiore** costa invece 3 metri di movimento aggiuntivo. Questo costo
aggiuntivo non aumenta quando ti muovi in diagonale. Non puoi fare
[Passi](/azioni/passo) nel terreno difficile.

Il movimento che effettui mentre salti ignora il terreno che stai saltando.
Alcune capacità (come volare o l’incorporeità) ti consentono di evitare la
riduzione del movimento dovuta ad alcuni tipi di terreno difficile.

#### Ignorare il Terreno Difficile

Alcune capacità ti permettono di ignorare il terreno difficile. Se puoi ignorare
il terreno difficile, puoi anche muoverti attraverso il terreno difficile
superiore al normale costo in movimento aggiuntivo normalmente imposto dal
terreno difficile. Una capacità non ti permette di ignorare del tutto il terreno
difficile superiore a meno che lo specifichi espressamente.

### Terreno Pericoloso

Il terreno pericoloso ti danneggia ogni volta che ti muovi al suo interno.
Esempi di terreno pericoloso sono una vasca di acido industriale, una fossa di
scorie fuse o un campo di erba affilata come rasoi su un pianeta sconosciuto.
Quantità e tipo di danni dipendono dallo specifico terreno pericoloso.

### Superfici Strette

Una superficie stretta è così sottile e precaria che hai bisogno di
[Bilanciarti](/azioni/bilanciarsi) o rischi di cadere. Anche con un successo,
sei [impreparato](/condizioni/impreparato) su una superficie stretta. Ogni volta
che vieni colpito da un attacco o fallisci un tiro salvezza su una superficie
stretta, devi superare un TS su Riflessi (con la stessa CD della prova di
Acrobazia per Bilanciarti) per evitare di cadere.

### Terreno Accidentato

Il terreno accidentato è una zona così instabile che devi
[Bilanciarti](/azioni/bilanciarsi) o rischiare di cadere
[prono](/condizioni/prono) e farti male, a seconda delle specifiche del terreno.
Su terreno accidentato sei [impreparato](/condizioni/impreparato). Ogni volta
che vieni colpito da un attacco o fallisci un tiro salvezza su terreno
accidentato, devi superare un TS su Riflessi (con la stessa CD della prova di
Acrobazia per Bilanciarti) per evitare di cadere prono.

### Declivi

Un declivio è una zona così scoscesa che per salire devi Scalare usando
l’abilità Atletica. Quando Scali un declivio sei impreparato.

> ### Contare il Movimento
>
> Iseph decide di [Avanzare](/azioni/avanzare). Ha una [Velocità](#velocita) di
> 6 metri. Si muove dritto verso sud, spendendo 3 metri della sua Velocità, poi
> in diagonale spendendo altri 1,5 metri. Il suo successivo movimento diagonale,
> dato che è il secondo del turno, gli costa 3 metri di movimento. Ha speso
> tutti i 7,5 metri della sua Velocità e termina quell’azione Avanzare.
>
> Poi [Individua](/azioni/individuare), e un pannello di controllo attira la sua
> attenzione a nord, quindi decide di muoversi verso di esso. Spende 1,5 metri
> della sua Velocità per dirigersi a est. Tuttavia i detriti sono terreno
> difficile, quindi ogni quadretto costa 1,5 metri di Velocità in più. Si muove
> in diagonale, spendendo 3 metri di movimento poiché è una diagonale dispari.
> Vuole muoversi ancora verso nord-est, ma ciò gli costerebbe 4,5 metri (3 metri
> per una diagonale pari e altri 1,5 per il terreno difficile), quindi decide di
> muoversi direttamente verso nord. Ciò gli costa 3 metri, quindi termina tutti
> i 7,5 metri della sua Velocità e ha terminato le azioni.

## Copertura

Quando ti trovi dietro un ostacolo in grado di bloccare le armi, proteggerti
dalle esplosioni e renderti più difficile da individuare, ti trovi in copertura.
La copertura standard ti concede bonus di circostanza +2 a CA, TS su Riflessi
contro effetti ad area e prove di [Furtività](/abilita/furtivita) per
[Muoverti Furtivamente](/azioni/muoverti-furtivamente),
[Nasconderti](/azioni/nasconderti) o evitare l’individuazione in altro modo.
Puoi aumentare la copertura a superiore tramite l’azione base
[Andare in Copertura](/azioni/andare-in-copertura), portando il bonus di
circostanza a +4. Se la copertura è particolarmente leggera, in genere quando
deriva da una creatura, hai copertura inferiore, che concede bonus di
circostanza +1 alla CA. Una creatura con copertura standard o superiore può
tentare di usare Furtività per Nascondersi, mentre la copertura inferiore non è
sufficiente.

| Tipo di Copertura |             Bonus             | Può Nascondersi |
| ----------------- | :---------------------------: | :-------------: |
| Inferiore         |          +1 alla CA           |       No        |
| Standard          | +2 a CA, Riflessi e Furtività |       Sì        |
| Superiore         | +4 a CA, Riflessi e Furtività |       Sì        |

La copertura è relativa, dunque potresti avere allo stesso tempo copertura da
una creatura ma non da un’altra. La copertura si applica solo se il percorso da
te al bersaglio è parzialmente bloccato; se una creatura si trova interamente
dietro una parete o simili, non hai
[linea d’effetto](/regole/TODO-line-of-effect) e in genere non puoi
bersagliarla.

Di solito il GM può determinare rapidamente se un bersaglio ha copertura. Se sei
incerto o hai bisogno di maggior precisione, traccia una linea dal centro del
tuo spazio fino al centro dello spazio del bersaglio: se la linea attraversa
terreni od oggetti che ne bloccherebbero l’effetto, il bersaglio ha copertura
standard (o superiore se l’ostruzione è estrema o il bersaglio è Andato in
Copertura). Se la linea attraversa invece una creatura, il bersaglio ha
copertura inferiore. Quando misuri la copertura contro un effetto ad area,
traccia la linea dal punto di origine dell’effetto fino al centro dello spazio
della creatura. Vedi il diagramma per degli esempi.

### Copertura e Creature Grandi

Se una creatura fra te e il bersaglio è di almeno due taglie più grande rispetto
sia a te che al bersaglio, lo spazio di quella creatura blocca l’effetto in
misura sufficiente a fornire copertura standard anziché inferiore. Il GM può
determinare che una creatura non ottiene copertura da terreni parecchio più
piccoli rispetto a lei. Ad esempio, un robot Enorme non riceve alcuna copertura
se si trova dietro a una colonna larga 30 centimetri.

### Circostanze Speciali

In alcune circostanze, il GM può consentire di superare la copertura del
bersaglio. Se ti trovi di fianco a una feritoia puoi tirare senza penalità, ma
hai copertura superiore contro qualcuno che tira contro di te. Il GM può
consentirti di ridurre o negare la copertura: puoi tirare sporgendoti da un
angolo o cose del genere. Ciò richiede in genere un’azione preparatoria; il GM
può poi misurare la copertura da un angolo del tuo spazio anziché dal centro.

> ### Copertura
>
> 1. Dae e il tashtari non hanno copertura l’uno rispetto all’altro. La linea
>    dal centro dello spazio di Dae al centro dello spazio del tashtari non
>    attraversa un terreno frapposto o altre creature.
> 2. Il tashtari ed Chk Chk hanno copertura inferiore l’uno rispetto all’altro.
>    La linea fra i centri dei loro spazi non attraversa terreni frapposti, ma
>    attraversa lo spazio di Dae.
> 3. Il tashtari e Iseph hanno copertura l’uno rispetto all’altra. La linea fra
>    i centri dei loro spazi attraversa un terreno frapposto.
> 4. Navasi e il tashtari si vedono parzialmente, ma hanno copertura l’uno
>    rispetto all’altra perché la linea fra i centri dei loro spazi attraversa
>    terreni frapposti. Poiché il terreno frapposto è parecchio, il GM
>    determinerà probabilmente che si applica la copertura superiore.

## Attaccare ai Fianchi

Quando tu e un alleato attaccate un nemico ai fianchi, gli rendete più difficile
difendersi. Una creatura è [impreparata](/condizioni/impreparata) (subisce
penalità di circostanza -2 alla CA) verso gli attacchi in mischia delle creature
che la attaccano ai fianchi.

Per attaccare un nemico ai fianchi, tu e il tuo alleato dovete trovarvi sui lati
o angoli opposti della creatura. Una linea, tracciata fra il centro del tuo
spazio e il centro dello spazio del tuo alleato, deve attraversare lati o angoli
opposti dello spazio del nemico. Inoltre, tu e l’alleato dovete essere in grado
di agire, dovete impugnare armi da mischia o essere in grado di sferrare un
attacco senz’armi, non dovete essere sotto effetti che vi impediscano di
attaccare e dovete avere il nemico entro la vostra
[portata](#taglia-spazio-e-portata). Se impugni un’arma con
[portata](/tratti/portata), usa la tua portata con quell’arma ai fini di questa
regola.

### Fiancheggiamento Tridimensionale

Sebbene le griglie di battaglia siano spesso bidimensionali, il mondo del gioco
non lo è! A volte potresti aver bisogno di visualizzare lo spazio di una
creatura come un cubo ai fini degli attacchi ai fianchi. Ad esempio, se Dae si
trova sotto una [razza delle nuvole](/creature/razza-delle-nuvole) in volo
mentre Navasi sta volando sopra la razza delle nuvole usando le sue
[ali ultraleggere](/equipaggiamento/ali-ultraleggere), potrebbero attaccarla ai
fianchi anche se sulla griglia di battaglia sono impilati in una strana “torre”.
E se Dae fosse in sella a un enerciclo, potrebbe essere in grado di misurare la
portata del suo attacco da un punto più sopraelevato rispetto al terreno.

In questi casi, di solito è meglio affidarsi al giudizio del GM su chi stia
attaccando ai fianchi piuttosto che provare a compiere misurazioni precise in
tre dimensioni.

> ### Attaccare ai Fianchi
>
> 1. Chk Chk e Dae attaccano il tashtari alfa ai fianchi poiché fra essi si può
>    tracciare una linea che passa fra lati opposti dello spazio dell’tashtari.
>    Il tashtari è [impreparato](/condizioni/impreparato) nei loro confronti e
>    subisce penalità di circostanza -2 alla CA.
> 2. Obozaya non attacca il tashtari alfa ai fianchi perché non può tracciare
>    verso Chk Chk o Dae una linea che attraversa i lati opposti dello spazio
>    del tashtari alfa, e il tashtari alfa non è nella portata di Navasi.
> 3. Il tashatari e il tashtari alfa attaccano Navasi ai fianchi, poiché Navasi
>    è entro la portata di entrambi ed essi possono tracciare fra di loro una
>    linea che attraversa i lati opposti del suo spazio. Se il tashtari alfa non
>    avesse 3 metri di portata, i due mostri non la attaccherebbero ai fianchi.

> ### Creature Minuscole e Attacchi ai Fianchi
>
> Le creature Minuscole di solito hanno una portata di 0 metri e devono trovarsi
> nello spazio di una creatura per attaccarla. Ciò fa sì che una creatura
> Minuscola non possa attaccare ai fianchi a meno che non sia in grado di usare
> un’arma con [portata](/tratti/portata) o abbia un attacco senz’armi in mischia
> con portata superiore a 0 metri. Il GM potrebbe permettere alle creature
> Minuscole di attaccare ai fianchi altre creature Minuscole se si trovano tutte
> nello stesso quadretto, ma è meglio lasciare questo aspetto così specifico al
> giudizio del GM.

> ### Evitare gli Attacchi ai Fianchi
>
> Attaccare ai fianchi è una tattica di battaglia eccellente, che può rendere
> molto più facile colpire la creatura attaccata. Sfuggire agli attacchi ai
> fianchi o evitarli può essere cruciale per la sopravvivenza di un personaggio.
>
> **Movimento:** Il modo più diretto per sfuggire a un attacco ai fianchi di
> solito è [Avanzare](/azioni/avanzare). Spesso ne vale la pena per evitare i
> colpi che subiresti per il fatto di essere
> [impreparato](/condizioni/impreparato) e per far spendere ai nemici delle
> azioni per raggiungerti.
>
> **Visione a 360°:** Alcuni mostri hanno occhi che guardano in più direzioni o
> sono comunque difficili da distrarre, cosa che li rende immuni agli attacchi
> ai fianchi.
