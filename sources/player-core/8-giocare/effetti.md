---
source: Player Core (Eng), pag. 418
original-name: Effects
original-srd: https://2e.aonsrd.com/rules/425-effects
navigation-order: 9
---

# Effetti

Qualunque cosa tu faccia nel gioco ha un effetto. Molti di questi esiti sono
facili da determinare durante la partita. Se dici al GM che estrai la tua
pistola laser, non serve alcuna prova. Altre volte, degli effetti specifici
richiedono regole più dettagliate che determinano il modo in cui la tua scelta
viene risolta.

---

Molti incantesimi, oggetti magici e talenti creano effetti specifici e il tuo
personaggio verrà sottoposto ad effetti causati da mostri, pericoli, ambiente e
altri personaggi.

Gli effetti a volte richiedono delle prove, ma non sempre. Lanciare un
incantesimo [volare](/incantesimi/volare) su te stesso crea un effetto che ti
permette di librarti in volo, ma lanciare l’incantesimo non richiede una prova.
Al contrario, usare l’abilità [Intimidazione](/abilita/intimidazione) per
[Demoralizzare](/azioni/demoralizzare) un avversario richiede una prova e il tuo
risultato in quella prova determina l’esito dell’effetto.

## Durata

La maggior parte degli effetti crea un effetto istantaneo quando dichiari al GM
quale azione stai per compiere. Far fuoco con un'arma, spostarti in un nuovo
spazio o estrarre qualcosa dal tuo zaino sono tutte azioni che si risolvono
istantaneamente. Altri effetti hanno invece una certa durata. Una volta scaduta
tale durata, l’effetto termina. Di solito le regole usano le convenzioni
seguenti per le durate, benché gli incantesimi abbiano delle
[durate speciali](/regole/player-core/7-incantesimi#durate).

Quando un effetto dura un certo numero di round, la durata rimanente diminuisce
di 1 all’inizio di ogni turno della creatura che ha creato l’effetto. Effetti
deleteri spesso durano “fino alla fine del turno successivo del bersaglio” o
“per” un numero di loro turni (come “per i successivi 3 turni del bersaglio”) il
che significa che la durata dell’effetto diminuisce alla fine del turno della
creatura, anziché all’inizio.

Invece di durare per un numero fisso di turni, una durata potrebbe concludersi
solo quando certe condizioni vengono soddisfatte (o quando cessano di esistere).
In tal caso, gli effetti durano finché quelle condizioni restano soddisfatte.

È possibile porre fine in anticipo ad alcuni effetti con l’azione
[Interrompere](/azioni/interrompere). Un effetto con durata mantenuto dura fino
alla fine del tuo turno successivo, ma può essere esteso come descritto
nell’azione [Mantenere](/azioni/mantenere).

## Gittata e Portata

Le capacità che generano un effetto di solito funzionano entro una specifica
gittata o portata. Gran parte degli incantesimi e capacità hanno una
**gittata**, ossia la distanza massima dalla creatura od oggetto che ha creato
l’effetto in cui l’effetto può avere luogo.

Armi a distanza e da lancio hanno un **incremento di gittata**. Gli attacchi con
tali armi funzionano normalmente fino a quella gittata. Gli attacchi contro i
bersagli oltre quella gittata subiscono penalità -2, peggiorando di 2 per ogni
ulteriore multiplo di quella gittata, fino a una penalità massima -10 dopo
cinque incrementi di gittata. È impossibile attaccare oltre questa gittata. Per
esempio, usando una
[pistola semiautomatica](/equipaggiamento/pistola-semiautomatica) i tuoi
attacchi non subiscono penalità contro un bersaglio che si trova entro 18 metri
di distanza, subiscono penalità -2 se un bersaglio è oltre i 18 metri ma entro i
36 metri di distanza, penalità -4 se è oltre i 36 metri ma entro i 54 metri di
distanza, e così via, fino a un massimo di 108 metri.

La **portata** indica la distanza che puoi raggiungere con il tuo corpo o
un’arma. I [Colpi](/azioni/colpire) in mischia hanno una portata. La tua portata
di solito è 1,5 metri, ma le armi con il tratto [portata](/tratti/portata)
possono estendere questo valore. Le creature più grandi possono avere una
portata maggiore; ad esempio, un mangia-creste ha una portata di 3 metri. A
differenza delle solite misurazioni della distanza, una portata di 3 metri può
raggiungere 2 quadretti di distanza in diagonale. Una portata superiore a 3
metri viene misurata normalmente: una portata di 6 metri può raggiungere 3
quadretti di distanza in diagonale, una portata di 9 metri può raggiungere 4
quadretti di distanza e così via.

## Bersagli

Alcuni effetti ti richiedono di scegliere bersagli specifici. Bersagliare una
creatura può essere difficile o impossibile se
[non l’hai individuata](/condizioni/non-individuato), se non soddisfa le
restrizioni su chi puoi bersagliare o se qualche altra capacità impedisce di
bersagliarla.

Alcuni effetti richiedono che il bersaglio sia consenziente. Solo tu puoi
decidere se il tuo PG è consenziente, mentre il GM decide se lo sono i PNG.
Anche se tu o il tuo personaggio non sapete qual è l’effetto, nel caso ad
esempio che il tuo personaggio sia [privo di sensi](/condizioni/privo-di-sensi),
decidi comunque se sei consenziente.

Alcuni effetti bersagliano o richiedono un alleato, o fanno comunque riferimento
a un alleato. Questi dev’essere qualcuno che sta dalla tua parte, spesso un
altro PG, ma può essere un passante che stai cercando di proteggere. Tu non sei
tuo alleato. Se ci sono dei dubbi, è il GM a decidere chi conta come alleato e
chi come nemico.

## Aree

Alcuni effetti occupano un’area di forma e taglia specifiche. Un effetto ad area
ha sempre un punto di origine e si estende da quel punto. Ci sono quattro tipi
di aree: coni, emanazioni, esplosioni e linee. Vedi
[Area](/regole/player-core/8-giocare/area) per ulteriori dettagli.

## Linea d’Effetto

Quando crei un effetto, in genere ti serve un percorso sgombro fino al bersaglio
di un incantesimo, al punto d’origine dell’area di un effetto o al luogo dove
crei qualcosa con un incantesimo o un’altra capacità. Ciò è detto linea
d’effetto. Hai linea d’effetto verso una creatura a meno che questa non sia
interamente dietro una barriera fisica solida. Ai fini della linea d’effetto non
importano la visibilità o barriere non totalmente solide, come una grata. In
genere un buco di 30 cm di lato basta a mantenere una linea d’effetto; il GM ha
comunque l’ultima parola.

Nel caso di effetti ad area, le creature o i bersagli devono avere linea
d’effetto verso il punto d’origine da influenzare. Se non c’è linea d’effetto
fra l’origine di un’area e il bersaglio, quest’ultimo non subisce l’effetto. Ad
esempio, se c’è una parete solida fra l’origine di una
[sottovuoto portatile](/incantesimi/sottovuoto-portatile) e una creatura entro
la gittata dell’esplosione, la parete blocca l’effetto: la creatura non è
influenzata dalla _sottovuoto portatile_ e non ha bisogno di effettuare un TS
contro di essa. Allo stesso modo, qualsiasi effetto persistente creato da una
capacità con un’area cessa di influenzare chiunque esca dalla linea d’effetto.

## Linea di Vista

Alcuni effetti richiedono linea di vista verso il bersaglio. Fintanto che puoi
[percepire precisamente](/regole/player-core/8-giocare/percezione-e-individuazione#sensi-precisi)
l’area (come descritto in
[Percezione](/regole/player-core/8-giocare/percezione-e-individuazione)) e non
c’è una barriera solida che la blocchi (come descritto in
[Copertura](/regole/player-core/8-giocare/movimento#copertura)), hai linea di
vista. Un’area di oscurità blocca la linea di vista se non hai scurovisione, ma
grate e altri ostacoli non totalmente solidi no. In genere un buco di 30 cm di
lato basta a mantenere una linea di vista; il GM ha comunque l’ultima parola.

> ## Condizioni
>
> Alcuni effetti applicano delle condizioni a una creatura od oggetto. Ciò
> cambia in qualche modo il tuo stato. Le condizioni sono persistenti e durano
> finché la durata indicata finisce, finché la condizione viene rimossa o finché
> i termini dettati dalla condizione la fanno terminare. Le regole complete sono
> presentate
> nell’[Appendice Condizioni](/regole/player-core/appendice-condizioni).
>
> [**Abbagliato**](/condizioni/abbagliato)**:** Ogni cosa è occultata per te.
>
> [**Accecato**](/condizioni/accecato)**:** Non sei in grado di vedere.
>
> [**Accelerato**](/condizioni/accelerato)**:** Ottieni un’azione aggiuntiva
> ogni turno.
>
> [**Affascinato**](/condizioni/affascinato)**:** Sei costretto a concentrare la
> tua attenzione su qualcosa.
>
> [**Affaticato**](/condizioni/affaticato)**:** Le tue difese sono abbassate e
> non puoi usare le attività di esplorazione mentre viaggi.
>
> [**Afferrato**](/condizioni/afferrato)**:** Una creatura, oggetto o magia ti
> tiene fermo.
>
> [**Amichevole**](/condizioni/amichevole)**:** Un PNG con questa condizione è
> ben disposto nei tuoi confronti.
>
> [**Assordato**](/condizioni/assordato)**:** Non odi nulla.
>
> [**Collaborativo**](/condizioni/collaborativo)**:** Un PNG con questa
> condizione vuole darti aiuto.
>
> [**Condannato**](/condizioni/condannato)**:** La tua anima è in pericolo e ti
> avvicini alla morte.
>
> [**Confuso**](/condizioni/confuso)**:** Attacchi indiscriminatamente.
>
> [**Controllato**](/condizioni/controllato)**:** Un’altra creatura determina le
> tue azioni.
>
> [**Danno Persistente**](/condizioni/danno-persistente)**:** Continui a subire
> danni a ogni round.
>
> [**Difettoso**](/condizioni/difettoso)**:** Tu o la tua attrezzatura
> tecnologica si sta bloccando o funzionando male.
>
> [**Ferito**](/condizioni/ferito)**:** Sei stato in punto di morte; sei fuori
> pericolo ma non ti sei ancora del tutto ripreso.
>
> [**Immobilizzato**](/condizioni/immobilizzato)**:** Non riesci a muoverti.
>
> [**Impreparato**](/condizioni/impreparato)**:** Non sei in grado di difenderti
> al meglio delle tue possibilità.
>
> [**In Fuga**](/condizioni/in-fuga)**:** Devi scappare via.
>
> [**Indebolito**](/condizioni/indebolito)**:** Sei stato privato della tua
> forza.
>
> [**Indifferente**](/condizioni/indifferente)**:** Un PNG con questa condizione
> non ha una forte opinione su di te.
>
> [**Ingombrato**](/condizioni/ingombrato)**:** Stai portando più peso di quanto
> tu possa gestire.
>
> [**Inosservato**](/condizioni/inosservato)**:** Una creatura è completamente
> inconsapevole della tua presenza.
>
> [**Invisibile**](/condizioni/invisibile)**:** Le creature non possono vederti.
>
> [**Maldestro**](/condizioni/maldestro)**:** Non riesci a muoverti con la
> facilità o la grazia consuete.
>
> [**Maldisposto**](/condizioni/maldisposto)**:** Un PNG con questa condizione
> ti trova sgradevole.
>
> [**Morente**](/condizioni/morente)**:** Sei sempre più vicino alla morte.
>
> [**Nascosto**](/condizioni/nascosto)**:** Una creatura alla quale sei nascosto
> conosce la tua ubicazione ma non ti vede.
>
> [**Nauseato**](/condizioni/nauseato)**:** Hai il voltastomaco.
>
> [**Non Individuato**](/condizioni/non-individuato)**:** Una creatura da cui
> sei non individuato non sa dove ti trovi.
>
> [**Occultato**](/condizioni/occultato)**:** Nebbia o altri ostacoli ti rendono
> difficile da vedere e prendere di mira.
>
> [**Osservato**](/condizioni/osservato)**:** Sei in piena vista.
>
> [**Ostile**](/condizioni/ostile)**:** Un PNG in questa condizione ha
> intenzione di nuocerti.
>
> [**Paralizzato**](/condizioni/paralizzato)**:** Il tuo corpo rimane fisso in
> una posizione.
>
> [**Pietrificato**](/condizioni/pietrificato)**:** Sei stato trasformato in
> pietra.
>
> [**Privo di Sensi**](/condizioni/Privo di-sensi)**:** Sei addormentato o fuori
> combattimento.
>
> [**Prono**](/condizioni/prono)**:** Giaci a terra ed è più semplice
> attaccarti.
>
> [**Rallentato**](/condizioni/rallentato)**:** Perdi azioni a ogni turno.
>
> [**Risucchiato**](/condizioni/risucchiato)**:** La perdita di sangue o simili
> ti ha prosciugato la vitalità.
>
> [**Rotto**](/condizioni/rotto)**:** Questo oggetto non può essere usato per la
> sua funzione consueta finché non viene riparato.
>
> [**Sbigottito**](/condizioni/sbigottito)**:** Non puoi utilizzare appieno le
> tue facoltà mentali e hai problemi a lanciare incantesimi.
>
> [**Sganciato**](/condizioni/sganciato)**:** Stai fluttuando in un ambiente a
> gravità zero senza un mezzo di movimento.
>
> [**Soppresso**](/condizioni/soppresso)**:** Ti trovi in una situazione
> pericolosa che ti costringe ad agire con minore efficienza.
>
> [**Spaventato**](/condizioni/spaventato)**:** La paura ti rende incapace di
> attaccare e difenderti.
>
> [**Stordito**](/condizioni/stordito)**:** Non puoi compiere azioni.
>
> [**Trattenuto**](/condizioni/trattenuto)**:** Sei legato e non riesci a
> muoverti, oppure una creatura in lotta ti ha inchiodato.
