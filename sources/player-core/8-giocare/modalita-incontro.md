---
source: Player Core (Eng), pag. 427
original-name: Encounter Mode
original-srd: https://2e.aonsrd.com/rules/470-encounter-mode
navigation-order: 13
---

# Modalità Incontro

Quando ogni singola azione individuale conta, si entra nella modalità di gioco
chiamata incontro. In questa modalità, il tempo è diviso in round, ognuno dei
quali equivale a 6 secondi nel mondo di gioco. Ogni round, ciascun partecipante
svolge un turno in un ordine preciso. Durante il tuo turno, puoi compiere le tue
azioni e, a seconda dei dettagli dell’incontro, potresti avere l’opportunità di
effettuare reazioni e azioni gratuite nel tuo turno e nel turno degli altri.

---

## Struttura

Un incontro si svolge in una serie di round, durante i quali i personaggi
giocanti, gli avversari e gli altri partecipanti all’incontro agiscono in
sequenza. All’inizio dell’incontro quest’ordine viene determinato
[tirando l’iniziativa](#passo-1-tirare-liniziativa), poi i round si susseguono
finché si raggiunge una conclusione e l’incontro termina. Le regole in questa
sezione presumono un incontro di combattimento (una battaglia), ma la struttura
generale si applica a qualsiasi tipo di incontro. Altri tipi di incontro, come
gli incontri sociali, potrebbero avere round più lunghi o una struttura base
leggermente diversa.

### Passo 1: Tirare l’Iniziativa

Quando il GM lo richiede, tirerai l’iniziativa per determinare il tuo posto
nell’ordine di iniziativa, cioè la sequenza in cui i partecipanti all’incontro
effettuano i propri turni. Questo tiro segna l’inizio dell’incontro.
Generalmente, tirerai l’iniziativa quando entri in battaglia.

Di solito la tua iniziativa si determina tramite una prova di
[Percezione](/regole/player-core/8-giocare/prove#percezione-per-iniziativa). Più
sei consapevole della situazione, più rapidamente puoi reagire. A volte, però,
il GM potrebbe chiederti di effettuare qualche altro tipo di prova. Ad esempio,
se stavi [Evitando l’Individuazione](/azioni/evitare-l-individuazione) durante
l’[esplorazione](/regole/player-core/8-giocare/modalita-esplorazione#attivita-di-esplorazione),
potresti effettuare una prova di [Furtività](/abilita/furtivita), mentre un
incontro sociale potrebbe richiedere una prova di
[Diplomazia](/abilita/diplomazia) o [Inganno](/abilita/inganno). Nella gran
parte dei casi, puoi comunque usare Percezione, se lo preferisci.

Il GM tira l’iniziativa di qualsiasi altro partecipante dell’incontro che non
siano i PG. Se i potenziali avversari includono creature identiche, può tirare
una sola volta per il gruppo e distribuire come preferisce i turni dei suoi
membri all’interno del gruppo. Tuttavia, ciò può rendere le battaglie meno
prevedibili e più pericolose, quindi sarebbe meglio tirare l’iniziativa di
alcune o tutte le creature singolarmente, a meno che non sia troppo d’impiccio.

Diversamente da una normale prova, i tiri di iniziativa vengono messi in ordine
anziché confrontati con una CD. Ciò costituisce l’ordine in cui i partecipanti
all’incontro agiscono, ossia l’ordine di iniziativa. Il personaggio con il
risultato maggiore agisce per primo, il secondo in ordine lo segue e così via,
fino al personaggio col risultato minimo che effettua il suo turno per ultimo.

Se il tuo risultato è pari a quello di un avversario, l’avversario agisce per
primo; se è pari a quello di un altro PG, potete decidere fra di voi chi agisce
per primo quando si raggiunge la vostra posizione nell’ordine di iniziativa. Una
volta deciso, le posizioni nell’ordine di iniziativa in genere non cambiano
durante l’incontro (ma vedi l’azione base [Ritardare](/azioni/ritardare)).

### Passo 2: Giocare un Round

Un round inizia quando il partecipante con il risultato più alto nel tiro
d’iniziativa inizia il proprio turno, e termina quando quello con l’iniziativa
più bassa termina il proprio. Lo svolgimento di un turno è descritto di seguito.
Le creature possono anche agire al di fuori del proprio turno, con
[reazioni e azioni gratuite](/regole/player-core/8-giocare/panoramica-delle-regole#azioni).

### Passo 3: Iniziare il Round Successivo

Una volta che tutti i partecipanti all’incontro hanno effettuato un turno, il
round termina e inizia quello seguente. Non tirare di nuovo l’iniziativa: il
nuovo round procede nello stesso ordine del precedente, ripetendo il ciclo fino
alla fine dell’incontro.

### Passo 4: Terminare l’Incontro

L’incontro termina quando i nemici vengono sconfitti, quando si raggiunge una
tregua o quando qualche altro evento o circostanza pone fine al combattimento. I
partecipanti non seguono più l’ordine di iniziativa e si torna a uno stile di
gioco più libero, in genere in
[modalità esplorazione](/regole/player-core/8-giocare/modalita-esplorazione). A
volte, alla fine di un incontro, il GM concede Punti Esperienza e tesori che il
gruppo si può spartire.

## Turni

Quando è il tuo turno di agire, puoi usare azioni singole (:a:), attività brevi
(:aa: e :aaa:), reazioni (:r:) e azioni gratuite (:f:); quando hai finito, il
tuo turno termina e il prossimo personaggio in ordine di iniziativa inizia il
proprio. A volte è importante capire in che punto del tuo turno accade qualcosa,
quindi un turno si divide in tre passi.

### Passo 1: Inizia il tuo Turno

All’inizio del tuo turno molte cose avvengono in automatico; è un momento ideale
per tenere traccia del passaggio del tempo ai fini di effetti che durano più
round. All’inizio di ciascun tuo turno, effettua questi passi nell’ordine che
preferisci:

- Se hai creato un effetto che dura un certo numero di round, riduci di 1 il
  numero dei round restanti. Se la durata viene ridotta a 0, l’effetto termina.
  Ad esempio, se lanci su te stesso un incantesimo che dura 3 round nel tuo
  primo turno di uno scontro, esso ti influenza in quel turno, diminuisce a 2
  round di durata all’inizio del tuo secondo turno, diminuisce a 1 round di
  durata all’inizio del tuo terzo turno e termina all’inizio del tuo quarto
  turno.
- Puoi usare 1 azione gratuita o reazione con
  [innesco](/regole/player-core/8-giocare/azioni#azioni-con-inneschi) “il tuo
  turno inizia” o simili.
- Se sei [morente](/condizioni/morente), effettua una
  [prova di recupero](/regole/player-core/8-giocare/punti-ferita-guarigione-e-morente#prove-di-recupero).
- Fai qualsiasi altra cosa che sia indicato accada all’inizio del tuo turno,
  come recuperare Punti Ferita grazie a
  [guarigione rapida o rigenerazione](/regole/player-core/8-giocare/punti-ferita-guarigione-e-morente#guarigione-rapida-e-rigenerazione).

L’ultimo passo dell’inizio del tuo turno è sempre lo stesso.

- Recuperi le tue 3 azioni e 1 reazione. Se non hai speso le tue azioni o la tua
  reazione dello scorso turno, le perdi: non puoi conservare azioni o reazioni
  da un turno all’altro. Alcune capacità o condizioni (come le condizioni
  [accelerato](/condizioni/accelerato), [rallentato](/condizioni/rallentato) o
  [stordito](/condizioni/stordito)) possono alterare il numero di azioni che
  recuperi e se recuperi o meno la tua reazione. Se perdi azioni e ottieni
  azioni aggiuntive (come nel caso tu sia accelerato e rallentato allo stesso
  tempo), scegli quale azione perdere. I dettagli specifici sulle azioni
  ottenute o perse sono
  [qua](/regole/player-core/8-giocare/azioni#ottenere-e-perdere-azioni).

### Passo 2: Agisci

Durante il tuo turno puoi compiere azioni in qualsiasi ordine desideri, ma devi
completare un’azione o attività prima di iniziarne un’altra; ad esempio, non
puoi usare un’azione singola mentre stai svolgendo un’attività da 2 azioni. Le
azioni che puoi usare dipendono spesso dai tuoi privilegi di classe, abilità,
talenti e oggetti, ma ci sono azioni basilari che chiunque può utilizzare,
descritte in [Azioni Base](/regole/player-core/8-giocare/azioni#azioni-base).
Alcuni effetti possono impedirti di agire: in tal caso non puoi compiere azioni,
nemmeno reazioni e azioni gratuite.

Se inizi un’attività da 2 o 3 azioni nel tuo turno, devi poterla completare nel
tuo turno. Non puoi, ad esempio, iniziare un
[Salto in Alto](/azioni/salto-in-alto) usando la tua ultima azione di un turno e
completarlo poi come tua prima azione del turno seguente.

Una volta spese tutte e 3 le tue azioni, il tuo turno termina (come descritto
nel [Passo 3](#passo-3-termina-il-tuo-turno)) e inizia il turno della creatura
seguente. Puoi scegliere di compiere solo alcune tue azioni e terminare prima il
tuo turno, perdendo tutte le tue azioni rimanenti (ma non la tua reazione).

### Passo 3: Termina il tuo Turno

Una volta fatto ciò che desideri con le azioni a tua disposizione, raggiungi la
fine del tuo turno. Svolgi i seguenti passi in un ordine a tua scelta. Il gioco
passa poi alla creatura seguente in ordine di iniziativa.

- Termina qualsiasi effetto che dura fino alla fine del tuo turno. Ad esempio,
  gli incantesimi con durata mantenuto terminano alla fine del tuo turno, a meno
  che tu non compia l’azione [Mantenere un Incantesimo](/azioni/mantenere) nel
  tuo turno per estenderla. Anche alcuni effetti cagionati dai nemici possono
  durare per un certo numero di tuoi turni: diminuiscine la durata rimanente di
  1 durante questo passo, e termina l’effetto se la durata arriva a 0.
- Se hai una condizione [danno persistente](/condizioni/danno-persistente),
  subisci i danni in questo momento. Una volta subiti i danni, puoi effettuare
  la prova semplice per porre fine al danno persistente. Poi effettui qualsiasi
  tiro salvezza per condizioni persistenti. Molte condizioni cambiano alla fine
  del tuo turno, come la condizione [spaventato](/condizioni/spaventato), che
  diminuisce di intensità. Ciò avviene dopo che hai subito eventuali danni
  persistenti, effettuato prove semplici per porre fine ai danni persistenti ed
  effettuato tiri salvezza contro le afflizioni.
- Puoi usare 1 azione gratuita o reazione con innesco “il tuo turno termina” o
  simili.
- Risolvi qualsiasi cosa che sia specificato avvenga alla fine del tuo turno.

## Attività negli Incontri

Le attività che richiedono più di un turno non possono di norma essere eseguite
durante un incontro. Gli incantesimi con tempo di lancio di 1 minuto o più sono
un esempio comune, come anche diverse azioni delle abilità. Se ti dedichi a
un’attività durante il tuo turno di un incontro, devi spendere tutte le azioni
che essa richiede. Se l’attività viene interrotta nel frattempo, perdi tutte le
azioni che avresti speso per quell’attività. Le attività sono descritte in
dettaglio [qua](/regole/player-core/8-giocare/azioni#attivita).

## Reazioni negli Incontri

Le reazioni ti consentono di rispondere subito a ciò che succede attorno a te.
Il GM determina se puoi usare reazioni prima dell’inizio del tuo primo turno, a
seconda della situazione dell’incontro. Quando inizia il tuo primo turno,
ottieni azioni e reazioni. Puoi usare 1 reazione per round. Puoi usare reazioni
nel turno di chiunque (compreso il tuo) ma solo quando viene soddisfatto il suo
[innesco](/regole/player-core/8-giocare/azioni#azioni-con-inneschi). Se non usi
la tua reazione, la perdi all’inizio del tuo prossimo turno, ma in genere
ottieni una reazione all’inizio di quel turno.

> ## Tenere il Conto dell’Iniziativa
>
> È il GM a tenere il conto dell’ordine di iniziativa in un incontro. In genere
> i giocatori possono conoscere quest’ordine, poiché vedono chi agisce e quando
> e sono consapevoli dei risultati reciproci. Tuttavia, il GM potrebbe voler
> nascondere i nomi degli avversari che i PG non hanno ancora individuato o
> identificato. Determinato l’ordine dell’incontro, non è necessario ricordare i
> risultati di iniziativa originali. Il GM può creare una semplice lista, usare
> una serie di carte o altri segnalini o utilizzare un Pathfinder Combat Pad,
> dotato di segnalini magnetici per poter cambiare facilmente l’ordine di
> iniziativa.
>
> ### Cambiare l’Ordine di Iniziativa
>
> Il metodo usato per tenere il conto dell’ordine di iniziativa deve essere
> flessibile, perché l’ordine può mutare. Una creatura può usare l’azione base
> [Ritardare](/azioni/ritardare) per cambiare posto nell’ordine, nel qual caso
> puoi cancellarla dalla lista o tenere da parte il suo segnalino finché non
> rientra nell’ordine di iniziativa. L’ordine di una creatura cambia anche
> quando
> [viene messa fuori combattimento](/regole/player-core/8-giocare/punti-ferita-guarigione-e-morente#fuori-combattimento).
> L’azione base [Preparare](/azioni/preparare) non altera invece la posizione in
> ordine di iniziativa, perché l’azione designata diventa una reazione.

## Battaglie Speciali

### Combattimento in Sella

Puoi cavalcare alcune creature sul campo di battaglia. Come indicato nell’azione
base specialistica [Montare](/azioni/montare), la cavalcatura dev’essere
consenziente e più grande di te di almeno una taglia. Devi usare l’azione
[Comandare un Animale](/azioni/comandare-un-animale) per far sì che la
cavalcatura spenda le proprie azioni; in caso contrario le spreca. Se hai il
talento generico [Cavalcare](/talenti/cavalcare), superi automaticamente la
prova per Comandare un Animale se è la tua cavalcatura.

#### Attacchi in Sella

Tu e la tua cavalcatura combattete come una cosa sola e condividete la
[penalità da attacchi multipli](/regole/player-core/8-giocare/prove#penalita-da-attacchi-multipli).
Ad esempio, se [Colpisci](/azioni/colpire) e poi
[Comandi un Animale](/azioni/comandare-un-animale) per ordinare alla cavalcatura
di Colpire, il suo attacco subisce penalità da attacchi multipli -5.

Ai fini dei tuoi attacchi, occupi tutto lo spazio della cavalcatura. Se sei
Medio e ti trovi su una cavalcatura Grande, puoi attaccare una creatura da un
lato e poi una dall’altro con la tua azione successiva. Su una cavalcatura Media
o più piccola usi la tua portata normale. Su una cavalcatura Grande o Enorme
puoi attaccare qualsiasi quadretto adiacente se hai
[portata](/regole/player-core/8-giocare/effetti#gittata-e-portata) 1,5 o 3 m,
oppure qualsiasi quadretto entro 3 m (anche in diagonale) se hai portata 4,5 m.
Usa questa portata modificata per determinare
[attacchi ai fianchi](/regole/player-core/8-giocare/movimento#attaccare-ai-fianchi)
e altre regole basate sulla portata.

#### Difese in Sella

Quando sei in sella, gli attaccanti possono prendere a bersaglio te o la
cavalcatura. Un effetto ad area influenza entrambi se vi trovate all’interno. Ti
trovi nella
[gittata o portata](/regole/player-core/8-giocare/effetti#gittata-e-portata) di
un attaccante se vi si trova qualsiasi quadretto della tua cavalcatura. Poiché
la tua cavalcatura è più grande e ne condividi lo spazio, hai
[copertura inferiore](/regole/player-core/8-giocare/effetti#copertura) contro
attacchi diretti, se il GM ritiene che la creatura si frapponga.

In sella non ti muovi liberamente: subisci penalità di circostanza -2 ai TS su
Riflessi e l’unica azione di movimento che puoi usare è
[Montare](/azioni/montare) per scendere.

### Combattimento Aereo

Molti mostri sono in grado di
[volare](/regole/player-core/8-giocare/movimento#velocita-di-volare) e i PG
possono usare incantesimi e oggetti per ottenere la capacità di volare. Le
creature volanti devono usare l’azione [Volare](/azioni/volare) per muoversi
nell’aria. Manovre particolarmente ardue possono richiedere l’uso di
[Acrobazia](/abilita/acrobazia) per
[Manovrare in Volo](/azioni/manovrare-in-volo). È possibile precipitare a terra,
usando le
[regole per le cadute](/regole/player-core/8-giocare/movimento#cadere). A
discrezione del GM, alcune azioni usate a terra possono non funzionare in aria;
ad esempio, una creatura volante non può [Saltare](/azioni/saltare).

### Combattimento Acquatico

Usa queste regole per le battaglie in acqua o sott’acqua.

- Se non hai una Velocità di nuotare, sei
  [impreparato](/condizioni/impreparato).
- Ottieni resistenza 5 ad [acido](/tratti/acido) e [fuoco](/tratti/fuoco).
- Ottieni penalità di circostanza -2 ai tuoi tiri per colpire contundenti o
  taglienti che passano attraverso l’acqua.
- La gittata degli attacchi a distanza effettuati da una creatura sott’acqua o
  contro un bersaglio sott’acqua è dimezzata.
- Non puoi lanciare incantesimi di fuoco o compiere azioni con il tratto fuoco
  sott’acqua. Come di norma per i tratti, qualsiasi parte dell’effetto che non
  sia relativa al fuoco continua a funzionare; ad esempio, un attacco con una
  [lama-zanna](/equipaggiamento/lama-zanna)
  [infuocata](/equipaggiamento/modulo-infuocato) potrebbe comunque infliggere i
  suoi danni fisici, anche se non infligge quelli da fuoco.
- A discrezione del GM, alcune azioni usabili sulla terra potrebbero non
  funzionare in acqua.

#### Affogare e Soffocare

Puoi trattenere il respiro per un numero di round pari a 5 + il tuo modificatore
di Costituzione. Riduci l’aria rimanente di 1 round alla fine di ciascun tuo
turno, o di 2 se hai attaccato o lanciato incantesimi in quel turno. Perdi anche
1 round d’aria ogni volta che subisci un colpo critico od ottieni un fallimento
critico in un TS contro un effetto che ti infligge danni. Se parli (anche per
[Lanciare un Incantesimo](/regole/player-core/7-incantesimi#lanciare-incantesimi))
perdi tutta l’aria rimanente.

Quando termini l’aria, diventi [privo di sensi](/condizioni/privo-di-sensi) e
inizi a soffocare. Non puoi riprenderti dalla condizione privo di sensi e devi
effettuare un TS su Tempra con CD 20 alla fine di ciascun tuo turno. Con un
fallimento subisci 1d10 danni; con un fallimento critico muori. Per ciascuna
prova dopo la prima, la CD aumenta di 5 e i danni di 1d10; questi aumenti sono
cumulativi. Non appena hai di nuovo accesso all’aria smetti di soffocare e non
sei più privo di sensi (se non sei a 0 Punti Ferita).

> ## Combattimento Tridimensionale
>
> Nei combattimenti aerei e acquatici potresti aver bisogno di tenere traccia
> del posizionamento in tre dimensioni. Per le creature volanti puoi usare uno
> dei metodi seguenti:
>
> - Trova delle piattaforme su cui collocare le miniature delle creature
>   volanti.
> - Colloca accanto a una creatura un dado che indica il numero di quadretti
>   della sua elevazione.
> - Crea una torre di dadi o segnalini, 1 ogni 1,5 metri di elevazione.
> - Annota l’elevazione accanto al mostro sulla griglia.
>
> Per il combattimento subacqueo, invece, scegli un piano come base, solitamente
> la superficie dell’acqua, il fondo del mare o un oggetto stazionario a partire
> dal quale puoi misurare. Come con il movimento sul terreno, muoversi in
> diagonale verso l’alto o il basso in uno spazio tridimensionale richiede di
> contare un quadretto ogni due in diagonale come 3 metri. Misura gli attacchi
> ai fianchi da tutte le direzioni: le creature in alto e in basso rispetto a un
> nemico possono attaccarlo ai fianchi con la stessa efficace di chi li attacca
> da lati opposti.
