---
source: Player Core (Eng), pag. 400
original-name: Immunity, Weakness, and Resistance
original-srd: https://2e.aonsrd.com/rules/360-immunity-weakness-and-resistance
navigation-order: 4
TODO: finire link
---

# Immunità, Debolezza E Resistenza

---

## Immunità

Quando hai immunità a un tipo di danni specifico, ignori tutti i danni di quel
tipo. Se hai immunità a una condizione specifica o a un tipo di effetto, non
puoi essere influenzato da quella condizione o da effetti di quel tipo. Puoi
comunque essere il bersaglio di una capacità che include un effetto o una
condizione a cui sei immune; semplicemente non applichi quel particolare effetto
o condizione.

Se hai immunità a effetti con un certo tratto (come effetti di morte, veleno o
malattia), non sei influenzato da effetti con quel tratto. Spesso un effetto può
infliggere un certo tipo di danni e avere anche il tratto associato (ad esempio
l’incantesimo [colpo entropico](/incantesimi/colpo-entropico) che ha il tratto
vuoto e infligge danni da vuoto): in tali casi, l’immunità si applica all’intero
effetto, non solo ai danni. Tuttavia, parti di alcuni effetti complessi possono
influenzarti anche se sei immune a uno dei tratti dell’effetto; ad esempio, un
incantesimo che infligge danni da fuoco e da acido può infliggerti danni da
acido anche se sei immune al fuoco.

### Immunità ai Colpi Critici

L’immunità ai colpi critici funziona in modo un po’ diverso. Quando una creatura
immune ai colpi critici subisce un colpo critico per un Colpo o un altro attacco
che infligge danni, subisce i danni normali anziché quelli raddoppiati. Ciò non
la rende immune ad altri effetti dei successi critici delle azioni, come gli
effetti di specializzazione del critico o i danni aggiuntivi del tratto
micidiale. Tuttavia, in alcuni casi il GM potrebbe decretare che gli effetti
aggiuntivi non si applicano.

### Immunità ai Danni Non Letali

Un’altra eccezione è l’immunità agli attacchi non letali. Se sei immune agli
attacchi non letali, sei immune a tutti i danni di attacchi con il tratto non
letale, a prescindere dagli altri tipi di danno. Ad esempio, un costrutto di
solito ha immunità agli attacchi non letali: non importa quanto forti siano i
tuoi pugni, non gli farai nulla. Tuttavia, puoi subire una penalità per
rimuovere il tratto non letale dal tuo pugno (pag. 282) e alcune capacità ti
conferiscono attacchi senz’armi privi del tratto non letale.

### Immunità Temporanea

Alcuni effetti ti concedono immunità ad essi per un ammontare di tempo
specifico. Se un effetto ti concede immunità temporanea, ripetute applicazioni
di quell’effetto non ti influenzano fintanto che l’immunità perdura. A meno che
l’effetto non indichi che si applica solo alla capacità di una certa creatura,
non importa chi l’ha creato. Ad esempio, l’incantesimo
[cecità](/incantesimi/cecita) dice che “il bersaglio è temporaneamente immune a
_cecità_ per 1 minuto”. Se qualcuno lancia di nuovo _cecità_ su quella creatura
prima che sia trascorso 1 minuto, l’incantesimo non ha effetto.

L’immunità temporanea non impedisce né termina effetti già presenti della fonte
dell’immunità temporanea. Ad esempio, se una capacità ti rende spaventato e poi
ottieni immunità temporanea a quella capacità, non perdi subito la condizione
spaventato grazie all’immunità appena ottenuta: semplicemente, non diventi
spaventato se sei di nuovo bersaglio della capacità prima che l’immunità
termini.

## Debolezza

Se hai una debolezza a un certo tipo di danni o a danni da una certa fonte, quel
tipo di danni è più efficace nei tuoi confronti. Ogni volta che subisci quel
tipo di danni, aumenta i danni subiti del valore della debolezza. Ad esempio, se
ti vengono inflitti 2d6 danni da fuoco e hai debolezza 5 al fuoco, subisci 2d6+5
danni da fuoco.

Se hai una debolezza a qualcosa che normalmente non infligge danni, come ad
esempio l’acqua, subisci danni pari al valore della tua debolezza quando la
tocchi o ne vieni influenzato. Se hai più di una debolezza che si applica agli
stessi danni, usa solo la debolezza più alta applicabile. Ciò avviene di solito
quando una creatura ha una debolezza sia a un tipo di danni che a un materiale o
a un tratto, come quando un [doshko plasma](/equipaggiamento/doshko-plasma)
ferisce una mostro che ha debolezza a fuoco ed elettricità.

## Resistenza

Se hai una resistenza a un tipo di danni, ogni volta che subisci quel tipo di
danni ne riduci la quantità della cifra indicata, fino a un minimo di 0 danni.

La resistenza può specificare combinazioni di tipi di danni o altri tratti. Ad
esempio, puoi affrontare un mostro resistente ai danni contundenti non magici,
che subisce dunque meno danni dagli attacchi contundenti che non sono magici, ma
subisce danni normali dalla tua
[mitragliatrice](/equipaggiamento/mitragliatrice)
[_sterminaspettri_](/equipaggiamento/sterminaspettri) (dato che è magica) o da
una mitragliatrice non magica (dato che infligge danni perforanti). Una
resistenza può anche avere un’eccezione. Ad esempio, resistenza 10 ai danni
fisici (tranne [aucturnite](/equipaggiamento/aucturnite)) riduce qualsiasi danno
fisico di 10 a meno che quel danno non sia inflitto da un’arma di aucturnite.

Se hai più di un tipo di resistenza che si applica allo stesso danno, usa solo
il valore di resistenza più alto applicabile, come descritto in debolezza.

È possibile avere resistenza a tutti i danni. Quando un effetto infligge danni
di tipi multipli e hai resistenza a tutti i danni, applica la resistenza a
ciascun tipo di danni separatamente. Se un attacco infligge 7 danni taglienti e
4 danni da fuoco, resistenza 5 a tutti i danni riduce i danni taglienti a 2 e
nega interamente i danni da fuoco.

> ## Tipi di Danno
>
> I danni hanno numerosi tipi e categorie, descritti di seguito.
>
> ### Danni Fisici
>
> I danni inflitti da armi, molti pericoli fisici e alcuni incantesimi sono
> chiamati collettivamente danni fisici. I principali tipi di danni fisici sono
> contundenti, perforanti e taglienti. I danni **contundenti** derivano da armi
> e pericoli che infliggono traumi da forza bruta, come un colpo di guanto da
> battaglia o l’essere investito da un enerciclo. I danni **perforanti**
> derivano da perforazioni, che siano inflitte dalle zanne di un drago o da una
> raffica di proiettili di una mitragliatrice. I danni **taglienti** vengono
> inflitti da corpi affilati, come le lame della zampa di un jinsul o la sega
> circolare di un enorme macchinario.
>
> I fantasmi e altre creature incorporee hanno un’alta resistenza agli attacchi
> fisici non magici (ossia senza il tratto magico). Inoltre, in genere le
> creature incorporee hanno resistenze addizionali, più basse, ai danni fisici
> magici (come quelli inflitti da una mazza con il tratto magico) e a gran parte
> dei danni di altri tipi.
>
> ### Danni da Energia
>
> Molti incantesimi e altri effetti magici infiggono danni da energia. I danni
> da energia vengono inflitti anche da effetti ambientali, come il freddo
> pungente di una tormenta o un incendio in una foresta. I principali tipi di
> danni da energia sono da acido, da elettricità, da freddo, da fuoco e sonori.
> I danni da **acido** possono essere inflitti da gas, liquidi e alcuni solidi
> che dissolvono la carne, e a volte materiali più duri. I danni da
> **elettricità** provengono dalla scarica di potenti fulmini e scintille. I
> danni da **freddo** congelano il materiale tramite contatto con gas
> refrigeranti e ghiaccio. I danni da **fuoco** bruciano tramite calore e
> combustione. I danni **sonori** assalgono la materia con vibrazioni ad alta
> frequenza e onde sonore. Molte volte infliggerai danni da energia lanciando
> incantesimi o attaccando con armi specifiche, cosa spesso utile contro
> creature con immunità o resistenze ai danni fisici.
>
> Due tipi speciali di danni da energia danneggiano specificamente i vivi e i
> non morti. I danni da **vitalità** danneggiano solo le creature non morte,
> facendone avvizzire i corpi e disgregando i non morti incorporei. I danni da
> **vuoto** risucchiano la vita, danneggiando solo le creature viventi.
>
> L’energia magica pura può manifestarsi come danni da **forza**. Quasi nulla
> può resistere a questo tipo di danni, nemmeno le creature incorporee come
> fantasmi e wraith.
>
> ### Danni Spirituali
>
> Intaccando direttamente l’essenza spirituale di una creatura, i danni
> **spirituali** possono danneggiare un bersaglio proiettandone all’esterno la
> consapevolezza o possedendo un’altra creatura anche se il corpo del bersaglio
> è altrove. La creatura posseduta non viene ferita dall’esplosione. I danni
> spirituali non danneggiano le creature prive di spirito, come i costrutti.
> Molti effetti che infliggono danni spirituali hanno anche il tratto sacrilego,
> sacro o santificato, tutti descritti nel riquadro di pag. 36 e a pag. 476.
>
> ### Danni Mentali
>
> A volte un effetto può colpire la mente con forza psichica sufficiente a
> infliggere danni alla creatura. In questo caso, infligge danni **mentali**. Le
> creature prive di intelletto e quelle con un’intelligenza programmata o
> rudimentale sono spesso immuni ai danni e agli effetti mentali.
>
> ### Danni da Veleno
>
> Veleni, tossine e simili possono infliggere danni da **veleno**, che
> influenzano le creature tramite contatto, ingestione, inalazione o ferita.
> Oltre a provenire da attacchi di mostri, oggetti alchemici e incantesimi, i
> danni da veleno sono spesso causati da afflizioni in atto, che seguono regole
> speciali descritte a pag. 442.
>
> ### Danni da Sanguinamento
>
> Un altro tipo speciale di danni fisici sono i danni da sanguinamento, danni
> persistenti che rappresentano la perdita di sangue. In quanto tali, non hanno
> effetto sulle creature non viventi o su creature viventi che non necessitano
> di sangue per vivere. Si applicano debolezze e resistenze ai danni fisici. Il
> danno da sanguinamento termina automaticamente quando vieni curato ai tuoi
> Punti Ferita massimi.
>
> ### Danni di Precisione
>
> A volte riesci a trarre il massimo dal tuo attacco tramite la pura precisione.
> Quando colpisci con una capacità che ti consente di infliggere danni di
> precisione, aumenti i danni indicati per l’attacco usando lo stesso tipo di
> danni, anziché doverne tenere il conto separatamente. Ad esempio, il Colpo di
> un [fucile a ricerca](/equipaggiamento/fucile-a-ricerca) che infligge 1d4
> danni di precisione per la Mira dell'operativo aumenta i danni perforanti di
> 1d6.
>
> Alcune creature sono immuni ai danni di precisione, a prescindere dal tipo.
> Una creatura immune ai danni di precisione ignorerebbe i 1d4 danni di
> precisione dell’esempio di cui sopra, ma subirebbe comunque il resto dei danni
> perforanti per il Colpo. Dato che i danni di precisione sono sempre dello
> stesso tipo di quelli del relativo attacco, una creatura resistente ai danni
> fisici, come un [mefite di luce solida](/creature/mefite-di-luce-solida),
> resiste non solo ai danni del fucile, ma anche a quelli di precisione, anche
> se non è specificatamente resistente ai danni di precisione.
>
> ### Materiali Preziosi
>
> Benché non ricadano in categorie di danni proprie, i materiali preziosi
> possono modificare i danni per aggirare le resistenze della creatura o
> sfruttarne le debolezze. Ad esempio, le armi d’argento sono particolarmente
> efficaci contro licantropi e superano le resistenze ai danni fisici di gran
> parte dei diavoli.
