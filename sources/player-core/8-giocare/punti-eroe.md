---
source: Player Core (Eng), pag. 405
original-name: Hero Points
original-srd: https://2e.aonsrd.com/rules/381-hero-points
navigation-order: 6
---

# Punti Eroe

Le tue imprese eroiche ti fruttano Punti Eroe, che ti donano un po’ di fortuna o
ti permettono di riprenderti quando sei in punto di morte. Diversamente da molti
degli aspetti del tuo personaggio, che persistono nel lungo periodo, i Punti
Eroe durano solo per una singola sessione.

---

Assegnare Punti Eroe spetta al GM. Di solito ogni personaggio ottiene 1 Punto
Eroe all’inizio di una sessione e può ottenerne altri successivamente compiendo
atti eroici: qualcosa di disinteressato, audace o oltre le aspettative. Puoi
avere un massimo di 3 Punti Eroe alla volta, e perdi i Punti Eroe rimanenti alla
fine di una sessione.

Puoi spendere Punti Eroe in uno di due modi. Nessuno di questi è un’azione, e
puoi spendere Punti Eroe anche se non puoi agire. Puoi spendere un Punto Eroe in
favore di un tuo famiglio o compagno animale.

- **Spendi 1 Punto Eroe per ritirare una prova.** Devi usare il secondo
  risultato. Questo è un effetto di [fortuna](/tratti/fortuna) (il che significa
  che non puoi spendere più di 1 Punto Eroe per una prova).
- **Spendi tutti i tuoi Punti Eroe (minimo 1) per evitare la morte.** Puoi farlo
  all’aumentare della condizione morente. Perdi la condizione morente e ti
  stabilizzi con 0 Punti Ferita. Non ottieni la condizione
  [ferito](/condizioni/ferito) né aumenti il suo valore per aver perso la
  condizione morente, ma, se l’avevi già, non la perdi né diminuisci il suo
  valore.

## Descrivere Azioni Eroiche

Poiché spendere Punti Eroe riflette azioni eroiche o imprese che superano le
aspettative, se spendessi un Punto Eroe dovresti descrivere agli altri giocatori
l’azione o l’impresa compiuta dal personaggio.

Le azioni del personaggio potrebbero richiamare una lezione imparata in
un’avventura passata, essere alimentate dalla determinazione a salvare qualcun
altro o dipendere da un oggetto conquistato in un’impresa precedente. Se non
vuoi descrivere l’azione o non hai idee forti su come farlo, chiedi al GM di
inventarsi qualcosa per te. Può anche trattarsi di un processo collaborativo: il
GM può ricordarti di un evento della campagna dimenticato da tempo, e tu devi
soltanto ricostruire come quell’evento ti è venuto in mente al momento giusto,
spingendoti a superare i tuoi limiti.
