---
source: Player Core (Eng), pag. 8
original-name: Playing the Game
original-srd: https://2e.aonsrd.com/rules/11-playing-the-game
navigation-hide: true
---

# Giocare

In Starfinder il ritmo delle scene è scandito da tre modalità di gioco. I
personaggi trascorrono la maggior parte del tempo dedicandosi
all’**esplorazione**, scoprendo misteri, risolvendo problemi e interagendo con
altri personaggi. La galassia però abbonda di pericoli, e i personaggi si
ritroveranno spesso coinvolti in **incontri**, conbattendo gruppi ostili quando
le negoziazioni falliscono e affrontando mostruose creature aliene; infine, il
tempo scorre rapidamente durante la **pausa**, un momento di tregua dai
turbamenti della galassia e un’opportunità per riposarsi e addestrarsi per le
spedizioni future. Nel corso dell’avventura, il gioco si sposta spesso tra
queste tre modalità, in base alle esigenze della storia. Con il passare del
tempo noterai che ogni modalità ha il suo stile di gioco, ma i confini tra una
modalità e l’altra non sono così netti.

Durante il gioco il tuo personaggio affronta delle situazioni dall’esito
incerto. Un personaggio potrebbe dover orientarsi all’interno della Deriva,
sopravvivere in un deserto alieno o sgattaiolare oltre un robot di sicurezza
corporativo; si tratta di imprese pericolose, il cui fallimento ha un caro
prezzo. In questi casi, il personaggio che agisce (o i PG che agiscono) effettua
una prova per determinare l’esito della sua azione, tirando un dado a 20 facce
(d20) e aggiungendo un numero che varia in base all’attributo rilevante. In
questi casi, tirare alto è sempre positivo.

Una volta effettuata la prova, il GM confronta il risultato con un numero detto
**classe difficoltà (CD)** per determinarne l’esito. Se il risultato della prova
è pari o superiore alla CD, la prova è un successo. Altrimenti, è un fallimento.
Superare la CD di 10 o più significa ottenere un **successo critico**, un esito
sorprendentemente positivo. Allo stesso modo, fallire la prova di 10 o più
significa che è un **fallimento critico**. Ciò a volte si traduce in ulteriori
effetti negativi. Spesso ottieni un successo critico tirando un 20 sul dado
quando effettui una prova (prima di aggiungere qualsiasi cosa), Allo stesso
modo, tirare un 1 sul dado quando effettui una prova risulta in un fallimento
critico. Non tutte le prove hanno un effetto speciale in caso di successo
critico o fallimento critico e in tali casi quei risultati vengono considerati
come normali successi o fallimenti.

Ad esempio, mentre si trova a bordo di un’astronave diretta verso un mondo
lontano, il tuo personaggio potrebbe individuare una rotta più rapida attraverso
un campo di asteroidi inesplorato. Decidi di tentare, ma il GM dichiara che si
tratta di un compito pericoloso e ti chiede di effettuare una prova di abilità
di Pilotare (poiché la navigazione rientra in questa abilità). Consultando la
scheda, scopri che il tuo PG ha modificatore +8 a questo tipo di prova. Tiri il
d20 ed ottieni 18, per un totale di 26. Il GM confronta il risultato con la CD
della prova (che era 16) e scopre che hai ottenuto un successo critico (perché
il risultato supera la CD di 10). Il tuo personaggio traccia una rotta sicura
evitando ogni asteroide senza neanche graffiare lo scafo. Se avessi ottenuto un
risultato inferiore a 26 ma pari o superiore a 16, rotta del tuo personaggio
avrebbe condotto la nave a metà del campo di detriti. Se il risultato fosse
stato inferiore a 16, il tuo personaggio avrebbe potuto perdersi tra i frammenti
di roccia e ghiaccio in rotazione o, in caso di fallimento critico (6 o meno),
schiantare la nave contro uno di essi!

Prove come questa sono il cuore del gioco e vengono effettuate continuamente, in
ogni modalità di gioco, per determinare l’esito delle azioni dei personaggi.
Anche se il risultato del tiro è determinante, la statistica che aggiungi al
risultato (detta **modificatore**) può fare la differenza tra il successo e il
fallimento. Tutti i personaggi sono composti da statistiche che descrivono in
cosa sono abili: ognuna consiste in un modificatore di attributo a cui si somma
un **bonus di competenza**; sulle statistiche incidono anche altri fattori, come
i bonus o le penalità conferiti da equipaggiamento, incantesimi, talenti,
oggetti magici e altre circostanze particolari.

La competenza è un modo semplice di valutare il livello generale di
addestramento del tuo personaggio in una certa attività e la sua propensione a
svolgerla. Si divide in cinque gradi: **senza addestramento**, **addestrato**,
**esperto**, **maestro** e **leggendario**. Ogni grado conferisce un diverso
bonus di competenza. Se sei senza addestramento in una statistica, il tuo bonus
di competenza è +0: puoi contare solo sul potenziale del tuo modificatore di
attributo. Se il tuo grado di competenza in un’abilità è addestrato, esperto,
maestro o leggendario, il tuo bonus è pari al livello del tuo personaggio più un
numero che dipende dal suo grado di competenza (rispettivamente 2, 4, 6 e 8). I
gradi di competenza fanno parte di quasi tutte le statistiche del gioco.

## Esplorazione

I personaggi trascorrono la maggior parte del tempo ad esplorare l'ambiente, a
interagire con altri personaggi, a viaggiare da un luogo all’altro e a superare
delle sfide. Questa è detta esplorazione. Durante l’esplorazione il gioco è
relativamente libero; i giocatori intervengono nella narrazione quando hanno
un’idea di cosa fare. Saccheggiare un magazzino abbandonato e viaggiare su un
treno gravitazionale affollato sono entrambi esempi di esplorazione.

Lasciare una città a bordo di un elicoptere energetico, individuare segni del
passaggio di un kyokor predatore, prevedere il percorso che il kyokor potrebbe
seguire attraverso le terre desolate e convincere i razziatori locali a
contribuire ad attirare il mostro lontano dai sobborghi della città sono tutti
esempi di eventi che possono verificarsi durante l’esplorazione.

Ciò è importante nel caso in cui sorga un conflitto. Se scoppia un
combattimento, i compiti svolti dai personaggi mentre erano intenti ad esplorare
potrebbero conferirgli un vantaggio tattico o delle informazioni aggiuntive su
come iniziare lo scontro.

## Incontri

Nel corso delle tue avventure, a volte effettuare una semplice prova di abilità
non basterà a risolvere una sfida; quando dei mostri spaventosi ostacolano il
tuo personaggio, l’unica possibilità è combattere. In Starfinder, questo si
chiama incontro. Normalmente gli incontri sono tipici dei combattimenti, ma sono
adatti anche a quelle situazioni in cui lo scorrere del tempo svolge un ruolo
cruciale, come durante un inseguimento o quando i personaggi provano a schivare
dei pericoli. Gli incontri possono anche includere socializzare o negoziazione
in situazioni tese.

Mentre l’esplorazione ha una forma più libera, gli incontri sono più
strutturati. I giocatori e il GM tirano l’**iniziativa** per determinare
l’ordine in cui agiranno. L’incontro si svolge in un certo numero di **round**,
ciascuno dei quali corrisponde a circa 6 secondi nel mondo del gioco. Durante un
round, ogni partecipante svolge un **turno**. Quando è il tuo turno, puoi usare
fino a tre **azioni**. Le azioni più semplici, come estrarre un’arma, muoversi
per un breve tratto, aprire una porta o sparare con una pistola laser utilizzano
un’azione singola. Ci sono poi le **attività** che richiedono più di un’azione
per essere eseguite; queste spesso sono le capacità speciali della classe del
personaggio e i suoi talenti. Lanciare incantesimi è una delle attività più
comuni e in genere consuma due azioni.

Le **azioni gratuite**, come lasciar cadere un oggetto, non contano ai fini
delle tre azioni previste in un turno. Infine, ciascun personaggio può
utilizzare fino a una **reazione** per round. Puoi utilizzare questo speciale
tipo di azione anche se non è il tuo turno, ma solo in risposta a determinati
eventi, e solo se possiedi una capacità che ti permette di farlo. Gli emissari,
ad esempio, possono selezionare un talento che gli permette di usare la loro
reazione per avvisare un alleato di un colpo imminente.

Sferrare un attacco contro una creatura è una delle azioni più comuni del
combattimento; puoi farlo utilizzando l’azione **Colpire**. Ciò richiede un tiro
per colpire, un tipo di prova effettuato contro la **Classe Armatura (CA)**
della creatura che è il bersaglio del tuo attacco. I colpi possono essere
sferrati con un’arma, un incantesimo o una parte del corpo di una creatura, come
pugni, coda o artigli. A questo tiro aggiungi un modificatore che dipende dal
tuo grado di competenza nel tipo di attacco che stai effettuando, dai tuoi
attributi e da eventuali bonus o penalità di circostanza. La CA del bersaglio è
calcolata utilizzando il suo grado di competenza nel tipo di armatura che sta
indossando e il suo modificatore di Destrezza. Un attacco che va a segno
infligge danni, e un successo critico infligge danni raddoppiati!

Puoi usare più di un’azione Colpire per turno, ma ogni attacco aggiuntivo è meno
accurato del precedente; ciò si riflette nella tua **penalità da attacchi
multipli** che comincia da -5 per il secondo attacco e aumenta a -10 per il
terzo attacco. Ci sono diversi modi per ridurre questa penalità, che si azzera
alla fine del tuo turno.

Se il tuo personaggio è il bersaglio di un _perforazione mentale_ magica o viene
colpito dal fuoco ad area di un lanciafiamme, ti verrà chiesto di effettuare un
**tiro salvezza**, che rappresenta la capacità del personaggio di evitare i
pericoli e resistere a un’aggressione fisica o mentale. I tiri salvezza sono
delle prove effettuate contro la CD dell’incantesimo o della capacità speciale
che ha il tuo personaggio come bersaglio. Ci sono tre tipi di tiri salvezza, e
il tuo grado di competenza in ciascuno di essi influenza ciò a cui sei in grado
di resistere. Effettui un tiro salvezza su **Tempra** quando un effetto
bersaglia la salute o la vitalità del tuo personaggio, come nel caso di un
veleno o di una malattia. Effettui un tiro salvezza su **Riflessi** quando il
tuo personaggio deve schivare un pericolo che ha effetto su un’area
particolarmente estesa, come l’esplosione generata da un incantesimo
[codice verdeggiante](/incantesimi/codice-verdeggiante). Infine, un tiro
salvezza su **Volontà** è spesso la tua difesa da quegli effetti e incantesimi
che bersagliano la mente del tuo personaggio, come
[flotta fantasma](/incantesimi/flotta-fantasma) o
[vibe check](/incantesimi/vibe-check). Per tutti i tiri salvezza, un successo
significa che l’effetto pericoloso viene mitigato e un successo critico che il
tuo personaggio è riuscito a scamparvi restando illeso.

Di solito attacchi, incantesimi, pericoli e capacità speciali infliggono
**danni** ai personaggi o impongono una o più **condizioni**, e talvolta
entrambe le cose. I danni vengono sottratti dai **Punti Ferita (PF)** di una
creatura, una misura del suo stato di salute, e quando una creatura viene
ridotta a 0 PF cade priva di sensi, rischiando di morire. Un incontro di
combattimento di solito dura finché tutti gli avversari di una fazione sono
stati sconfitti, e sebbene ciò possa significare che si sono ritirati o che si
sono arresi, il più delle volte si verifica quando i membri di una fazione sono
morti o morenti. Le condizioni rappresentano un impedimento che si protrae per
un certo periodo di tempo, limitando le azioni dei personaggi e imponendo
penalità alle prove future. Alcune condizioni sono permanenti e possono essere
rimosse solo con potenti magie o tecnologie avanzate.

## Pausa

I PG non sono tenuti a passare ogni attimo della loro vita in avventura.
Potrebbero anche riprendersi dalle ferite, fabbricare beni, esplorare nuove
località e reclutare alleati. In Starfinder, questo si chiama pausa e fa sì che
il tempo passi più rapidamente mentre i personaggi lavorano a obiettivi o
compiti a lungo termine. Durante la pausa, la maggioranza dei personaggi pratica
una professione, guadagnando qualche credito, mentre quelli con le giuste
abilità possono spendere tempo per fabbricare o inventare nuovo equipaggiamento.
I personaggi possono usare la pausa per riaddestrarsi, sostituendo una opzione
del personaggio con un’altra per riflettere il mutamento delle loro priorità.
Potrebbero svolgere una ricerca, imparare nuovi incantesimi, godersi la vita
notturna della città o persino comandare una flotta stellare o gestire una
stazione spaziale! Il tempo libero può essere suddiviso tra scene di gioco di
ruolo, discussioni sui piani a lungo termine del personaggio (o del gruppo), e
prove di abilità che rappresentano giorni o settimane di progressi verso quegli
obiettivi.

> ## Parole Chiave
>
> Durante la creazione del tuo primo personaggio (o avventura) avrai bisogno di
> conoscere alcuni termini importanti. Alcuni dei termini più importanti
> menzionati nelle pagine precedenti vengono inclusi anche qui come riferimento.
>
> ### Abilità
>
> Un’abilità rappresenta la capacità di una creatura di eseguire determinati
> compiti che richiedono istruzione o pratica. Tutti i personaggi sono
> addestrati in alcune abilità per via del loro background e della loro classe.
> Le abilità sono descritte nel Capitolo 4. Ogni abilità riporta dei modi in cui
> chiunque può usarla, anche se privo di addestramento, così come usi che
> richiedono che un personaggio sia addestrato in quell’abilità.
>
> ### Attacco
>
> Quando una creatura tenta di arrecare danno a un’altra creatura, sferra un
> Colpo o utilizza un’altra azione di attacco. La maggior parte degli attacchi
> sono Colpi sferrati con un’arma, ma un personaggio potrebbe Colpire con un
> pugno, lottare e spingere usando le mani, o attaccare con un incantesimo.
>
> ### Background
>
> Il background rappresenta le esperienze vissute dal personaggio prima di
> intraprendere la carriera da avventuriero. Ogni background concede un talento
> e addestramento in una o più abilità. Puoi scoprire di più sui background nel
> Capitolo 2.
>
> ### Bonus e Penalità
>
> I bonus e le penalità si applicano alle prove e ad alcune statistiche. Ne
> esistono vari tipi. Se hai più di un bonus dello stesso tipo, usi solo quello
> più alto; allo stesso modo, usi solo la penalità peggiore di ciascun tipo.
>
> ### Classe
>
> La classe rappresenta la professione da avventuriero scelta da un personaggio.
> La classe di un PG determina la maggior parte delle sue competenze, fornisce
> al personaggio un certo numero di Punti Ferita quando ottiene un nuovo livello
> e dà accesso a una serie di talenti di classe. Le classi appaiono nel
> Capitolo 3.
>
> ### Classe Armatura (CA)
>
> Tutte le creature nel gioco hanno una Classe Armatura. Questo punteggio
> rappresenta quanto è difficile colpire e danneggiare una creatura. In genere
> serve come Classe Difficoltà per colpire una creatura con un attacco.
>
> ### Competenza
>
> La competenza misura l’attitudine di un personaggio in un certo compito o
> qualità e ha cinque gradi: senza addestramento, addestrato, esperto, maestro e
> leggendario. La competenza conferisce un bonus da aggiungere nel momento in
> cui determini le seguenti statistiche e modificatori: CA, tiri per colpire,
> Percezione, tiri salvezza, abilità ed efficacia degli incantesimi. Se sei
> senza addestramento, il tuo bonus di competenza è +0. Se sei addestrato,
> esperto, maestro o leggendario, Il tuo bonus di competenza è pari al tuo
> livello più, rispettivamente, 2, 4, 6 o 8.
>
> ### Condizione
>
> Un effetto continuo che cambia il modo in cui è possibile agire o altera
> alcune delle tue statistiche è chiamato condizione. Le regole delle principali
> condizioni utilizzate nel gioco compaiono nell’Appendice Condizioni, alla fine
> del libro.
>
> ### Game Master (GM)
>
> Il Game Master è il giocatore che decide sulle regole e narra i vari elementi
> della storia di Pathfinder e del mondo che gli altri giocatori esplorano. Il
> GM usa le regole trovate in Pathfinder Manuale del GM.
>
> ### Interpretare
>
> Descrivere le azioni di un personaggio, spesso mentre si agisce dal punto di
> vista del personaggio stesso, è chiamato interpretare. Quando un giocatore
> parla o descrive l’azione dalla prospettiva di un personaggio, è entrato “nel
> ruolo”.
>
> ### La Galassia
>
> Starfinder è ambientato nei Mondi del Patto, un sistema di pianeti alleati che
> un tempo ospitava il mondo perduto di Golarion, anche se molte avventure
> esplorano la galassia più ampia. Ulteriori informazioni sulla galassia si
> trovano a pagina 30 e nei manuali _Starfinder Galaxy Guide_ e _Starfinder GM
> Core_.
>
> ### Incantesimo
>
> Gli incantesimi sono effetti magici generati dall’uso della magia, tramite
> incantamenti e gesti mistici noti solo a chi possiede uno speciale
> addestramento o delle capacità innate. Lanciare incantesimi è un’attività che
> in genere richiede due azioni. Gli incantesimi specificano il loro bersaglio,
> gli effetti, le azioni necessarie per lanciarli e come si può resistere ad
> essi. Se una classe conferisce incantesimi, il funzionamento basilare di
> questa capacità compare nella descrizione della classe, nel Capitolo 3, mentre
> gli incantesimi in quanto tali vengono descritti nel Capitolo 7.
>
> Gli incantesimi hanno dei gradi che vanno dal 1° al 10° e ne misurano il
> potere; personaggi e mostri di solito possono lanciare solo un certo numero di
> incantesimi di un dato grado.
>
> ### Iniziativa
>
> All’inizio di un incontro, tutte le creature coinvolte tirano l’iniziativa per
> determinare l’ordine in cui agiscono. Più alto è il risultato del suo tiro,
> prima una creatura agisce. Iniziativa e combattimento sono descritti nel
> Capitolo 8.
>
> ### Livello
>
> Un livello è un numero che misura la potenza complessiva di qualcosa. Un
> personaggio ha un livello che va dal 1° al 20° e rappresenta il suo livello di
> esperienza. Mostri, PNG, pericoli, malattie e veleni hanno un livello da -1 a
> 30 che misura il rischio che rappresentano. Il livello di un oggetto indica il
> suo potere e la sua appropriatezza come tesoro e in genere va da 0 a 20, ma
> talvolta anche oltre.
>
> ### Modificatore di Attributo
>
> Ogni creatura ha sei modificatori di attributo: Forza, Destrezza,
> Costituzione, Intelligenza, Saggezza e Carisma. Ognuno rappresenta il
> potenziale grezzo di un personaggio e il suo addestramento generale. Gli
> attributi sono descritti in dettaglio più avanti in questo capitolo.
>
> ### Percezione
>
> La Percezione misura la capacità del tuo personaggio di notare oggetti
> nascosti o situazioni insolite, e di solito determina quanto velocemente
> agisca in combattimento. Per saperne di più, consulta il Capitolo 9.
>
> ### Personaggio Giocante (PG)
>
> Un personaggio creato e controllato da un giocatore.
>
> ### Personaggio Non Giocante (PNG)
>
> Un personaggio non giocante, controllato dal GM, interagisce con i giocatori e
> aiuta lo sviluppo della storia.
>
> ### Punti Ferita (PF)
>
> I Punti Ferita rappresentano la quantità di danni che una creatura può
> sopportare prima di cadere priva di sensi e iniziare a morire. I danni
> riducono i Punti Ferita secondo un rapporto 1 a 1, e la guarigione ripristina
> i Punti Ferita nella stessa proporzione.
>
> ### Rarità
>
> Alcuni elementi del gioco hanno una loro rarità che descrive quanto spesso si
> incontrano nel mondo del gioco. La rarità si applica principalmente
> all’equipaggiamento e agli oggetti magici, ma anche incantesimi, talenti e
> altri elementi regolistici hanno una rarità. Se la rarità non compare tra i
> tratti di un oggetto, di un incantesimo o di qualche altro elemento del gioco,
> significa che ha rarità comune. Le opzioni non comuni sono accessibili solo a
> coloro che hanno un tipo speciale di addestramento, che sono cresciuti in una
> certa cultura o che provengono da un luogo particolare. Questo può essere
> spiegato in una voce "Accesso", dove vengono indicati i criteri in base ai
> quali i personaggi possono considerare l'opzione come fosse comune. Le opzioni
> rare sono praticamente impossibili da trovare e di solito vengono assegnate
> dal GM, mentre delle opzioni uniche esiste letteralmente un solo esemplare nel
> mondo di gioco. Il GM può modificare il funzionamento della rarità o la rarità
> di un singolo oggetto ai fini della storia che intende raccontare.
>
> ### Round
>
> Il round è una frazione di tempo nella quale tutti i partecipanti a un
> incontro hanno la possibilità di agire. Esso corrisponde a circa 6 secondi nel
> mondo di gioco.
>
> ### Stirpe
>
> La stirpe è l’ampia famiglia di persone a cui appartiene un personaggio. La
> stirpe determina i Punti Ferita iniziali, le lingue, la Velocità e i sensi di
> un personaggio e fornisce l’accesso ai talenti di stirpe. Le stirpi sono
> descritte nel Capitolo 2.
>
> ### Talenti
>
> Un talento è una capacità che un personaggio riceve dalla propria stirpe, dal
> suo background, dalla sua classe, dall’addestramento generico che ha ricevuto
> o dal suo addestramento nelle abilità. Alcuni talenti permettono di utilizzare
> delle azioni speciali, mentre altri rendono più efficaci le azioni già a
> disposizione.
>
> ### Tiro Salvezza (TS)
>
> Quando una creatura è soggetta a effetti pericolosi che deve cercare di
> evitare, effettua un tiro salvezza per mitigarne gli effetti. Un tiro salvezza
> è automatico: non devi spendere un’azione o una reazione per effettuarlo. A
> differenza della maggior parte delle prove, è il personaggio che non sta
> agendo a tirare il d20 per un tiro salvezza, mentre la creatura che sta agendo
> fornisce la CD.
>
> Esistono tre tipi di tiri salvezza: Tempra (per resistere a veleni, malattie
> ed effetti fisici), Riflessi (per mitigare gli effetti di ciò che il PG può
> schivare con rapidità) e Volontà (per resistere agli effetti che influenzano
> la mente e la personalità).
>
> ### Tratto
>
> Un tratto è una parola chiave che serve a impartire informazioni aggiuntive su
> un determinato elemento di regole, ad esempio a quale stirpe appartenga un
> talento o la rarità di un oggetto. Spesso, i tratti servono a indicare come
> altre regole interagiscono con capacità, creature, oggetti, o altri elementi
> di regole che hanno quel tratto. I tratti utilizzati in questo libro appaiono
> nel Glossario e Indice, a partire da pag. 442.
>
> ### Turno
>
> Durante il corso di un round, ogni creatura ha un singolo turno che dipende
> dal suo ordine di iniziativa. Una creatura di solito può usare fino a 3 azioni
> durante il suo turno.
>
> ### Valuta
>
> La valuta più comune nel gioco è costituita dai crediti. I personaggi iniziano
> il gioco con 150 crediti da spendere in equipaggiamento.
>
> ### Velocità
>
> La velocità rappresenta la distanza che un personaggio può percorrere
> utilizzando un’azione singola, misurata in metri.
