---
source: Player Core (Eng), pag. 41
original-name: Ancestry Entries
original-srd: https://2e.aonsrd.com/rules/114-ancestry-entries
navigation-order: 1
---

# Voci delle Stirpi

Ogni voce comprende dei dettagli sulla stirpe e fornisce gli elementi
regolistici descritti di seguito.

## Punti Ferita

Questa voce spiega quanti Punti Ferita ottiene il tuo personaggio grazie alla
sua stirpe al 1° livello. Dovrai aggiungere a tale numero i Punti Ferita forniti
dalla classe del personaggio (compreso il modificatore di Costituzione). Per
ulteriori informazioni sul calcolo dei Punti Ferita, vedi Passaggio 7: Registra
i Dettagli della Classe (pagina 21).

## Taglia

Questa voce indica la taglia fisica dei membri di quella stirpe. La taglia Media
corrisponde più o meno alla gamma di altezza e peso di un umano adulto, mentre
la taglia Piccola corrisponde più o meno alla metà di quella.

## Velocità

Questa voce descrive di quanto si può muovere un membro della stirpe ogni volta
che compie una azione mirata a questo scopo (ad esempio Avanzare).

## Aumenti e Difetti di Attributo

Quando crei un personaggio di questa stirpe, applichi gli aumenti di attributo
per aumentare alcuni modificatori di attributo e, a seconda della stirpe,
potresti applicare difetti di attributo per ridurne altri. Per maggiori
informazioni sugli aumenti e difetti degli attributi, vedi pagina 23.

**Aumenti di Stirpe Alternativi**: Per via dell'ampia varietà di individui
all’interno di qualsiasi stirpe, puoi sempre scegliere di applicare due
potenziamenti liberi per rappresentare il tuo personaggio, anche se la stirpe
normalmente prevede tre aumenti e un difetto.

## Lingue

Questa voce indica le lingue parlate dai membri della stirpe al 1° livello. Se
il tuo modificatore di Intelligenza è +1 o superiore, puoi scegliere altre
lingue da una lista fornita in questa voce. Si possono trovare altre
informazioni sulle lingue a pag. 97.

## Tratti

Questi descrittori non forniscono benefici meccanici, ma sono importanti per
stabilire il modo in cui certi incantesimi, effetti e altri aspetti del gioco
interagiscono con il tuo personaggio.

## Capacità Speciali

Qualsiasi altra voce nella barra laterale rappresenta le capacità, i sensi e le
altre qualità possedute da tutti i membri di quella stirpe. Per le stirpi che
non presentano regole speciali queste voci vengono omesse.

## Lignaggi

Devi selezionare un lignaggio al 1° livello, per riflettere quelle capacità che
ti sono state tramandate dai tuoi progenitori o che sono comuni tra chi
appartiene alla tua stirpe nell’ambiente in cui sei nato o cresciuto. Puoi avere
soltanto un lignaggio e non puoi modificarlo in seguito. Un lignaggio non
equivale a una cultura o a una etnia, anche se alcune culture o etnie potrebbero
comprendere più o meno membri provenienti da un lignaggio specifico.

## Talenti di Stirpe

Questa sezione presenta i talenti di stirpe, che ti consentono di personalizzare
il tuo eroe. Ottieni il tuo primo talento di stirpe al 1° livello e in seguito
ne ottieni un altro al 5°, al 9°, al 13° e al 17° livello, come indicato nella
tabella di avanzamento della classe, nelle descrizioni di ogni classe.

I talenti di stirpe sono organizzati per livello. Un personaggio appena creato
può scegliere soltanto tra i talenti di stirpe di 1° livello, ma in seguito si
può selezionare qualsiasi talento del proprio livello o inferiore. A volte
questi talenti elencano anche dei prerequisiti che il tuo personaggio deve
soddisfare per selezionare quel talento.
