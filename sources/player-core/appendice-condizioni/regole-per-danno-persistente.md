---
source: Player Core (Eng), pag. 438
original-name: Persistent Damage Rules
original-srd: https://2e.aonsrd.com/conditions/30-persistent-damage
---

# Regole per Danno Persistente

Queste regole addizionali si applicano al danno persistente solo in alcuni casi.
Il danno persistente fa il suo corso e termina automaticamente dopo un certo
ammontare di tempo poiché il fuoco si spegne, il sangue si coagula e così via.
Il GM determina quando ciò accade, ma in genere occorre 1 minuto.

## Guarigione Assistita

Per recuperare dal danno persistente puoi adottare personalmente delle misure
oppure farti aiutare da un alleato: ciò ti permette di effettuare una prova
semplice aggiuntiva prima della fine del tuo turno. Questa è in genere
un’attività che richiede 2 azioni, e dev’essere qualcosa che possa
ragionevolmente migliorare le tue possibilità di sopravvivenza (a discrezione
del GM). Per esempio, potresti provare a spegnere una fiamma o lavare via
l’acido. Ciò ti consente di effettuare subito una prova semplice aggiuntiva, ma
solo una volta per round. È il GM a decidere come funzioni il tuo aiuto, usando
i seguenti esempi come linee guida quando non c’è un’azione specifica da
applicare.

- L'azione per aiutare potrebbe richiedere una prova di abilità o un altro
  genere di prova per determinarne l'efficacia.
- Riduci la CD della prova semplice a 10 per un aiuto particolarmente
  appropriato, per esempio se l’aiutante versa acqua per spegnere le fiamme.
- Termina automaticamente la condizione grazie al tipo di aiuto, per esempio se
  una guarigione ti fa tornare ai tuoi Punti Ferita massimi per porre fine al
  danno da sanguinamento persistente, o se ti immergi in un lago per porre fine
  al danno da fuoco persistente.
- Altera il numero di azioni richieste per aiutarti se l’aiutante utilizza
  azioni particolarmente efficaci o inefficaci.

## Immunità, Resistenze e Debolezze

Immunità, resistenze e debolezze si applicano anche ai danni persistenti. Se un
effetto infligge danno iniziale oltre al danno persistente, immunità, resistenze
e debolezze si applicano separatamente sia al danno iniziale che a quello
persistente. In genere, se un effetto nega i danni iniziali, nega anche quelli
persistenti, come nel caso di un’arma da taglio che infligge anche danni da
sanguinamento persistenti in caso ti tagli. Il GM può decidere altrimenti in
alcune situazioni.

## Condizioni di Danno Persistente Multiple

Puoi essere influenzato simultaneamente da più condizioni danno persistente,
fintanto che hanno tipi di danno diversi. Se ottieni più di una condizione danno
persistente con lo stesso tipo di danno, il danno più alto prevale su quello
minore. Se non è chiaro quale danno sia il più alto, ad esempio se stai già
subendo 2 danni da fuoco persistenti e poi inizi a subire 1d4 danni persistenti
da fuoco, è il GM a decidere quale fonte di danno sia più appropriata alla
scena. Dal momento che i danni che subisci dal danno persistente si verificano
tutti assieme, se qualcosa si innesca quando subisci danno si innesca una sola
volta; per esempio, se sei morente e hai diversi tipi di danno persistente, il
danno persistente aumenta la tua condizione morente solo una volta.
