---
source: Player Core (Eng), pag. 99
original-name: Reading Class Entries
original-srd: https://2e.aonsrd.com/rules/139-reading-class-entries
navigation-order: -10
navigation-hide: true
---

# Leggere le Descrizioni delle Classi

La descrizione di ciascuna classe fornisce informazioni sui più tipici membri
della stessa, oltre a suggerimenti su come interpretarli nelle varie modalità di
gioco. Ogni classe conferisce al tuo personaggio un aumento di attributo in un
attributo chiave, un certo numero di Punti Ferita che riceve a ogni livello, i
gradi di competenza con varie capacità, l’equipaggiamento, le abilità, le
capacità speciali conferite dai privilegi di classe e altro ancora. Inoltre, la
descrizione della classe fornisce le informazioni necessarie per avanzare di
livello, quindi costituirà un punto di riferimento essenziale durante tutta la
tua campagna.

## Giocare la Classe

La prima sezione di ogni classe descrive propensioni e inclinazioni tipiche dei
suoi membri, e fornisce informazioni su come questi sono visti dagli altri. Tali
indicazioni possono aiutarti a decidere le azioni del tuo personaggio e a
definirne la personalità, ma non sei obbligato a giocarlo seguendo queste
indicazioni.

## Attributo Chiave

Questo è il modificatore di attributo più importante per i membri della tua
classe. Molte delle tue capacità più utili e potenti sono in qualche modo legate
a questo attributo.

Per esempio, questo è il modificatore di attributo che utilizzerai per stabilire
la Classe di Difficoltà (CD) associata ai tuoi privilegi di classe e talenti,
anche detta CD di classe. Se il tuo personaggio è un membro di una classe
incantatrice, questo attributo chiave viene usato per calcolare le CD di
incantesimo e parametri simili.

Gran parte delle classi presenta un solo punteggio di attributo chiave, ma
alcune permettono di scegliere tra due opzioni. Per esempio, uno stregone del
velo può scegliere tra Intelligenza e Carisma come attributo chiave.

Inoltre, quando scegli la classe del personaggio, questi ottiene un aumento del
suo modificatore di attributo chiave, che viene incrementato di 1. Per maggiori
dettagli sugli aumenti di attributo, vedi
[Passaggio 6: Determina i Modificatori di Attributo](/regole/player-core/introduzione)

## Punti Ferita

Questa sezione indica il numero di Punti Ferita conferiti al tuo personaggio
dalla classe a ogni livello. Per determinare i Punti Ferita iniziali del tuo
personaggio, somma i Punti ferita assegnati dalla stirpe che hai scelto e il
valore riportato in questa voce, che equivale al tuo modificatore di
Costituzione più un numero fisso. Le classi dei personaggi concepiti per
lanciarsi in battaglia con le armi sguainate ottengono un numero maggiore di
Punti Ferita per livello, mentre quelle che lanciano incantesimi o giocano
d’astuzia ne ricevono meno.

Ogni volta che avanza di livello, un personaggio somma ai propri Punti Ferita
massimi il valore riportato in questa voce. Per maggiori informazioni su come
calcolare il modificatore di Costituzione del personaggio e determinare i suoi
Punti Ferita, vedi
[Passaggio 7: Registra i Dettagli della Classe](/regole/player-core/introduzione).

## Competenze Iniziali

Scelta la classe, il tuo personaggio ottiene una serie di competenze iniziali,
che quantificano la sua bravura nel compiere determinati compiti, utilizzare le
abilità e superare le prove. I gradi di competenza vanno da addestrato a
leggendario. Per esempio, un personaggio addestrato con il nastro da
combattimento può utilizzarlo con efficacia, mentre un personaggio di grado
leggendario con l'arma potrebbe incidere il proprio nome in corsivo con appena
un colpo di polso!

La descrizione di ciascuna classe stabilisce il grado di competenza iniziale del
tuo personaggio in Percezione, tiri salvezza, attacchi, difese e CD di
incantesimo o di classe. Ottieni il grado addestrato in almeno un’abilità
rilevante per la tua classe, e puoi sceglierne altre in cui diventare
addestrato: il numero preciso dipende dalla tua classe. Se quest’ultima ti
assegna il grado addestrato in un’abilità in cui già lo possiedi (generalmente
per effetto del background) puoi selezionarne un’altra in cui diventare
addestrato.

Un certo grado di competenza può sbloccare vari talenti e privilegi di classe, e
inoltre aiuta nel determinare il modificatore da applicare alle prove che
effettui o alle CD da calcolare in relazione a quella statistica. Se il tuo
personaggio è addestrato in Percezione, un tiro salvezza o un’altra statistica,
ottiene bonus di competenza pari al suo livello +2, mentre se ha il grado
esperto, ottiene bonus pari al suo livello +4. Per maggiori informazioni sui
gradi di competenza, vedi
[Passaggio 9: Calcola i Modificatori](/regole/player-core/introduzione).

Le classi degli incantatori conferiscono un grado di competenza con tiri per
colpire con incantesimo e CD di incantesimo; troverai maggiori informazioni in
merito nelle descrizioni delle singole classi. Queste classi usano raramente la
loro CD di classe.

Se una statistica non figura nella descrizione di una classe, il tuo personaggio
è senza addestramento in essa, salvo che un’altra fonte gli conferisca il grado
addestrato. Se il tuo personaggio è senza addestramento in qualcosa, quando
effettui una prova o calcoli una CD correlata a quella statistica sommi bonus di
competenza +0.

## Tabella di Avanzamento

Questa tabella riassume talenti, incrementi di abilità, aumenti di
caratteristica e altri benefici che il tuo personaggio ottiene avanzando di
livello. La prima colonna indica il livello, mentre la seconda elenca i
privilegi acquisiti dal personaggio quando raggiunge quel livello. La voce
relativa al 1° livello include un promemoria per ricordarti di selezionare
stirpe e background.

## Privilegi di Classe

Questa sezione descrive le capacità conferite al personaggio dalla sua classe.
Quelle acquisite ai livelli superiori riportano, accanto ai nomi dei privilegi,
i livelli richiesti per acquisirli. I privilegi di classe descritti più avanti
sono comuni a tutte le classi, ma ciascuna presenta anche speciali capacità
esclusive. Molti privilegi di classe richiedono di scegliere tra varie opzioni.
A meno che non sia esplicitamente indicato altrimenti, queste decisioni possono
essere modificate solo tramite
[riaddestramento](/regole/player-core/giocare#riaddestramento).

### Talenti di Classe

Questa sezione indica a quali livelli il tuo personaggio acquisisce i talenti di
classe, ossia dei talenti speciali disponibili solo per i membri di quella
classe. È possibile acquisirli a partire dal 1° o dal 2° livello, a seconda
della classe. I talenti specifici di ciascuna classe vengono presentati al
termine della sua descrizione.

### Talenti di Abilità

Questa sezione indica a quali livelli il tuo personaggio acquisisce i talenti
con il tratto abilità, denominati talenti di abilità e presentati nel
[Capitolo 5: Talenti](/regole/player-core/talenti). Al 2° livello, e
successivamente ogni 2 livelli, gran parte delle classi conferisce un talento di
abilità, sebbene le canaglie li ottengano prima e più spesso. Per acquisire un
talento di abilità, il tuo personaggio deve essere addestrato nell’abilità
corrispondente.

### Talenti Generici

Questa sezione indica a quali livelli il tuo personaggio acquisisce i talenti
generici. Gran parte delle classi conferisce un talento generico al 3° livello e
quindi ogni 4 livelli. Quando raggiungi uno di questi livelli, puoi selezionare
qualsiasi talento generico (compresi quelli di abilità), purché il tuo
personaggio ne soddisfi i prerequisiti. Per maggiori informazioni vedi il
[Capitolo 5: Talenti](/regole/player-core/talenti).

### Incrementi di Abilità

Questa voce indica a quali livelli il tuo personaggio può incrementare il suo
grado di competenza in un’abilità. Al 3° livello e quindi ogni 2 livelli, gran
parte delle classi conferisce un incremento di abilità, sebbene le canaglie li
ottengano prima e più spesso. Il tuo personaggio può utilizzare un incremento di
abilità per diventare addestrato in un’abilità in cui è senza addestramento o
per diventare esperto in un’abilità in cui è già addestrato.

Se il tuo personaggio ha raggiunto almeno il 7° livello, può usare un incremento
per diventare maestro in un’abilità in cui è già esperto. Se è almeno del 15°
livello, può impiegare un incremento per diventare leggendario in un’abilità in
cui è già maestro.

### Aumenti di Attributo

Al 5° livello e successivamente ogni 5 livelli, il tuo personaggio aumenta
quattro diversi modificatori di attributo. Questo è descritto brevemente nella
sezione della classe. Per i dettagli completi sui modificatori di attributo e su
come applicarli durante la creazione del personaggio, consulta il
[Passaggio 6: Determina i Modificatori di Attributo](/regole/player-core/introduzione).

### Talenti di Stirpe

Questa sezione serve da promemoria per i talenti di stirpe acquisiti dal tuo
personaggio al 5°, 9°, 13° e 17° livello. Questi talenti vengono presentati
nelle descrizioni delle stirpi nel Capitolo 2, a partire da pag. 32.
